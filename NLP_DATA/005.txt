मशरफे मोर्तज़ा ने अन्तर्राष्ट्रीय टी20 क्रिकेट से संन्यास लिया
बांग्लादेश के खिलाड़ी मशरफे मोर्तज़ाने अन्तर्राष्ट्रीय टी20 क्रिकेट से संन्यास की घोषणा कर दी है। उन्होंने श्रीलंका के खिलाफ बांग्लादेश के होने वाले पहले टी20 मैच के टॉस पर यह घोषणा की। बकौल मोर्तज़ा "बांग्लादेश के लिए यह मेरी अंतिम टी20 सीरीज होगी" उन्होंने ऐसा डीन जोंस  के पूछने पर कहा। गौरतलब है कि उनकी कप्तानी में अंतिम सीरीज के बारे में जोंस ने उन्हें सच या अफवाह के बारे में पूछा था, इसके बाद मोर्तजा ने पूरी स्थिति साफ़ कर दी।
मोर्तज़ा ने इस दौरान बांग्लादेश क्रिकेट बोर्ड के अलावा अपने दोस्तों, टीम के साथियों और कोचिंग स्टाफ आदि का शुक्रिया अदा किया। मोर्तज़ा की कप्तानी में बांग्लादेश ने 26 टी20 मैचों में शिरकत करते हुए 9 में जीत दर्ज की है। उन्होंने श्रीलंका के खिलाफ सीरीज शुरू होने से पहले तक 52 टी20 खेलकर 39 विकेट झटके। बल्लेबाजी में 37 पारियां खेलते हुए मोर्तज़ा ने 23 आसमानी छक्के जड़े हैं।
मोर्तज़ा के संन्यास लेने से पहले ऐसी ख़बरें आई थी कि बांग्लादेश क्रिकेट बोर्ड टीम में नई जान फूंकने के लिए किसी युवा खिलाड़ी को टीम की कमान सौंप सकता है। ऐसा भी संभव है कि मोर्तजा ने टीम के साथियों और बांग्लादेश क्रिकेट बोर्ड को इस बड़ी घोषणा से पहले बताया हो। जनवरी में न्यूजीलैंड के खिलाफ टी20 सीरीज में 3-0 से हार झेलने वाली बांग्लादेश टीम की कमान शाकिब अल हसन के हाथों में आ सकती है।
बांग्लादेश की वन-डे टीम की कमान मोर्तजा लगातार अपने हाथ में रखते हुए आयरलैंड के खिलाफ होने वाली त्रिकोणीय सीरीज के लिए देखेंगे। इस टूर्नामेंट की तीसरी टीम न्यूजीलैंड होगी। इसके बाद मोर्तज़ा की टीम को जून में इंग्लैंड में होने वाली चैम्पियंस ट्रॉफी के लिए इंग्लैंड में खेलना हैं।
गौरतलब है कि न्यूजीलैंड में हार झेलने वाली बांग्लादेश ने श्रीलंका में टेस्ट और वन-डे दोनों प्रारूपों में अच्छा खेल दिखाते हुए दोनों सीरीज ड्रॉ रखने में कामयाब रही है। शाकिब अल हसन को अगर टी20 की कप्तानी सौंपी जाती है, तो यह उनके और टीम के लिए लाभदायक हो सकता है।