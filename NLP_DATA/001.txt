राखी को नहीं किया गया गिरफ्तार, पंजाब पुलिस ने किया इनकार
पंजाब पुलिस ने इन खबरों को नकारा दिया है कि कि ऋषि वाल्मिकी के खिलाफ कथित आपत्तिजनक टिप्पणी करने की आरोपी अभिनेत्री राखी सावंत को उसने गिरफ्तार कर लिया है. पुलिस ने कहा कि वह मुंबई में अपने पते पर मिली ही नहीं.
गौरतलब है कि एक स्थानीय अदालत ने इस मामले में राखी के खिलाफ गिरफ्तारी वॉरंट जारी कर रखा है. पुलिस आयुक्त कुंवर विजय प्रताप सिंह ने यहां कहा, राखी सावंत को गिरफ्तार नहीं किया गया है. अदालत ने उनके खिलाफ गिरफ्तारी वॉरंट जारी कर रखा है. लुधियाना से एक पुलिस टीम वॉरंट तामील कराने के लिए मुंबई गई थी, लेकिन उन्हें गिरफ्तार नहीं किया गया है. लुधियाना के पुलिस उपायुक्त धु्रमन निंबले ने कहा, एक स्थानीय अदालत की ओर से जारी वॉरंट तामील कराने के लिए लुधियाना से एक पुलिस टीम मुंबई गई थी. बहरहाल, उस पते पर वह नहीं मिलीं. उन्हें अब तक गिरफ्तार नहीं किया गया है.
राखी सावंत ने पिछले वर्ष एक निजी टीवी चैनल पर कार्यक्रम के दौरान महर्षि वाल्मिकी के खिलाफ टिप्पणी करके वाल्मिकी समुदाय की भावनाओं को आहत किया था. उसी सिलसिले में उसके खिलाफ मामला दर्ज कराया गया था.
9 मार्च को जारी हुआ था अरेस्ट वारंट
इस प्राथमिकी के आधार पर नौ मार्च को गिरफ्तारी वारंट जारी हुआ. शिकायत करने वाले का कहना है, ऐसा करके अभिनेत्री ने महर्षि के अनुयायियों की भावनाओं को ठेस पहुंचाया है. पुलिस के एक अधिकारी ने कहा, लुधियाना पुलिस का दो सदस्यीय दल गिरफ्तारी वारंट के साथ मुंबई रवाना हो गया है. अदालत की ओर से बार-बार समन भेजे जाने के बावजूद राखी नौ मार्च को हुई मामले की सुनवाई में पेश नहीं हुई थीं.
10 अप्रैल को होगी सुनवाई
अदालत ने मामले की अगली सुनवाई की तारीख 10 अप्रैल तय की है. शिकायतकर्ता एडवोकेट नरिंदर आदिया ने बताया कि आरोपी चाहे कितना ताकतवर हो, लेकिन कानून से नहीं बच सकता. ये पहली बार नहीं है जब राखी सावंत विवादों में फंसी हैं. इससे पहले भी सलमान खान, करण जौहर और कई संवेदनशील मुद्दों पर राखी के बयानों ने लोगों को हैरत में डाल दिया था.