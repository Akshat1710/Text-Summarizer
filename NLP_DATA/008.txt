फीस की फांस में फंस गए 'आप', केजरीवाल का अपनी जेब से पैसा भरने से इनकार
अरुण जेटली मानहानि मामले में वकील राम जेठमलानी को सरकारी खजाने से करोड़ों रुपए फीस देने के विवाद पर चुप्पी तोड़ते हुए अरविंद केजरीवाल ने विरोधियों पर हमला किया है. सीएम केजरीवाल दिल्ली के सीमापुरी इलाके में एमसीडी चुनाव में प्रचार के लिए जनसभा में हिस्सा लेने पहुंचे थे.
अरविंद केजरीवाल ने बीजेपी पर निशाना साधते हुए कहा, 'डीडीसीए में बहुत भ्रष्टाचार था. क्रिकेट खेलने वाले बच्चे शिकायत लेकर आते थे कि रिश्वत न देने पर सिलेक्शन नही होता है. भ्रष्टाचार खत्म करने के लिए मैंने इसके ऊपर जांच बैठा दी, लेकिन बीजेपी वालों ने मेरे ऊपर केस करवा दिया. तो मैंने सबसे बड़ा वकील किया राम जेठमलानी, तो ये लोग कहने लगे कि राम जेठमलानी की फीस सरकार क्यों देगी, अब जनता बताए फीस सरकार नहीं देगी तो क्या मैं दूंगा? ये लोग भ्रष्टाचार की लड़ाई को कमजोर करना चाहते हैं.'
इससे पहले विवाद बढ़ने पर डिप्टी सीएम मनीष सिसोदिया ने भी मीडिया के सामने आकर कहा था कि 'इस मामले को उठाने की टाइमिंग पर सवाल उठते हैं. ये डेढ़ साल पुराना वकील की फीस का मामला ले आये हैं, क्योंकि बीजेपी के ईवीएम घोटाले की मध्य प्रदेश में पोल खुल गई है.'