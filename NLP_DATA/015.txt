J-K: मोदी की अपील का असर, भारी संख्या में सेना में भर्ती होने पहुंचे कश्मीरी युवा
प्रधानमंत्री नरेंद्र मोदी का कश्मीरी युवाओं पर असर महज 36 घंटे में ही नजर आने लगा है. सोमवार को कश्मीरी युवाओं ने अलगाववादियों की अपील को ठुकराकर भारी संख्या में सेना में भर्ती होने पहुंचे. उत्तर कश्मीर के बारामूला जिले में आयोजित सेना की भर्ती में करीब तीन हजार कश्मीरी युवाओं ने हिस्सा लिया. आर्मी रिक्यूटमेंट रैली के डीडीजी जेएस समयाल ने बताया कि कश्मीरी युवाओं में सेना में भर्ती को लेकर भारी उत्साह देखने को मिल रहा है. अलगाववादियों की सेना की भर्ती का बहिष्कार करने की अपील का कश्मीरी युवाओं पर कोई असर नहीं पड़ा.
कश्मीरी युवा आतंकवाद और पत्थरबाजों को दरकिनार विकास के पथ पर आगे बढ़ना चाहते हैं. समयाल ने बताया कि सेना में विभिन्न पदों पर भर्ती के लिए कश्मीर घाटी से 19 हजार से ज्यादा युवाओं ने आवेदन किया. इससे साफ होता है कि बेरोजगारी से जूझ रहे कश्मीरी युवा पत्थरबाजी की बजाय नौकरी का रास्ता चुन रहे हैं. ऐसे में सेना इन कश्मीरी युवाओं को रोजगार के साथ ही देश की सेवा का अवसर दे रही है.