मुंबई में घुसने की फिराक में ISIS के 3 आतंकी, जारी हुआ अलर्ट
सोमवार की देर रात इंडियन कोस्ट गार्ड ने मुंबई पुलिस और अन्य एजेंसियों को एक फैक्स भेजा जिसके बाद मुंबई अलर्ट पर है. कोस्ट गार्ड के संदेश में बताया है कि आईएसआईएस के तीन संदेहास्पद आतंकी समुद्र के माध्यम से मुंबई में प्रवेश करने की कोशिश कर रहे हैं. तटरक्षक ने तीन आतंकियों के खिलाफ एजेंसियों को महत्वपूर्ण जानकारी प्रदान की है, जो कि अति गोपनीय रखी गई है. फैक्स के बाद मुंबई पुलिस और एजेंसियों द्वारा तमाम सावधानियां बरती जा रही हैं.
सूत्र के मुताबिक तटरक्षक बल लंबे समय से अरब सागर में संदिग्ध गतिविधियों पर नजर रख रहा था. उन्हें तीन आईएसआईएस आतंकवादियों के बारे में जानकारी मिली जो कि समुद्र तट के माध्यम से मुंबई में घुसने की कोशिश कर रहे हैं.
मुंबई पुलिस के शीर्ष अधिकारी फिलहाल इस बारे में कुछ भी बोलने से कतरा रहे हैं क्योंकि यह बहुत ही संवेदनशील मुद्दा है. हालांकि एक वरिष्ठ पुलिस अधिकारी ने कहा, "तट रक्षक द्वारा फैक्स के माध्यम से सूचना मिली है. हम सभी आवश्यक सावधानी बरत रहे हैं और तटरक्षक बल द्वारा प्रदान की गई जानकारी की मदद से संदेहियों के बारे में ब्योरा प्राप्त कर रहे हैं."
एजेंसियां ​​अब तटरक्षक बल द्वारा प्रदान की गई जानकारी की पुष्टि कर रही हैं और मामले पर एक साथ काम कर रही हैं. मंगलवार देर रात फैक्स मिलने के बाद से एजेंसियां लगातार सतर्क बनी हुई हैं.