IPL 2017 : ईशांत शर्मा की खुल गई किस्मत, आईपीएल में खेलेंगे
किसी एक का नुकसान अक्सर दूसरे का फायदा होता है. आईपीएल 2017 में भी ऐसा हो रहा है. चोट के कारण लगातार खिलाड़ी इस सबसे बड़ी टी-20 लीग से खिलाड़ी बाहर होते जा रहे हैं और जो खिलाड़ी नीलामी के वक्त नहीं बिके थे, उन्हें टीमें अपने लिए खेलने बुला रही हैं. इस कड़ी में सबसे ताजा नाम आया है भारतीय टेस्ट टीम के पेस बॉलर ईशांत शर्मा का.
दरअसल मुरली विजय कंधे और कलाई में चोट के चलते पूरे सीजन के लिए ही आईपीएल से बाहर हो गए हैं. जिसके बाद पंजाब टीम ने ईशांत को अपने साथ जोड़ लिया है. पिछले साल ये तेज गेंदबाज धोनी की राइजिंग पुणे सुपरजाइंट्स के लिए खेले थे.
ईशांत ने पिछले साल पुणे के लिए सिर्फ 4 मैच खेले थे. जिसमें उन्होंने 9.86 के बेहद खराब इकॉनमी रेट के साथ सिर्फ 3 विकेट लिए थे. ऐसे प्रदर्शन को देखते हुए फ्रैंचाइजी ने 10वें सीजन के लिए ईशांत को अपनी टीम से रिलीज कर दिया. फरवरी 2017 में नीलामी हुई तो ईशांत 2 करोड़ के भारी भरकम बेस प्राइस के साथ मार्केट में उतरे लेकिन उन्हें कोई भी खरीददार नहीं मिला.