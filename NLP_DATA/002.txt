कर्जमाफी को अखिलेश ने बताया किसानों से धोखा, कांग्रेस ने कहा- ऊंट के मुंह में जीरा
उत्तर प्रदेश की योगी आदित्यनाथ सरकार ने अपनी कैबिनेट की पहली ही बैठक में प्रदेश के किसानों को बड़ी राहत देते हुए उनके एक लाख रुपये तक के कर्ज माफ कर दिए हैं. हालांकि पूर्व मुख्यमंत्री और समाजवादी पार्टी के राष्ट्रीय अध्यक्ष अखिलेश यादव इससे खुश नहीं हैं. उन्होंने इस फैसले को प्रदेश की जनता के साथ धोखा बताया है.
योगी सरकार की बैठक के बाद प्रेसवार्ता में मंत्री सिद्धार्थ नाथ सिंह और श्रीकांत शर्मा ने जैसे ही किसानों के कर्जमाफी के निर्णय का ऐलान किया अखिलेश यादव की तरफ से ट्वीट किया गया. अखिलेश ने ट्वीट किया कि वादा पूर्ण कर्ज माफी का था, किसी सीमा का नहीं. एक लाख की सीमा से करोड़ों किसान ठगा सा महसूस कर रहे हैं. ये गरीब किसानों के साथ धोखा है.
अखिलेश के आरोप के उलट सिद्धार्थ नाथ सिंह ने प्रेसवार्ता में दावा किया कि यूपी के 92.5 फीसदी यानी 2 करोड़ 15 लाख लघु और सीमांत किसानों का कर्ज माफ किया गया है. इन किसानों पर अधिकतम एक लाख रुपये तक का कर्ज था. हालांकि बाद में जारी प्रेसनोट में सरकार ने 86 लाख किसानों का कर्ज माफ करने की बात कही.
ये कर्जमाफी ऊंट के मुंह में जीरा
कांग्रेस के प्रवक्ता रणदीप सुरजेवाला ने कहा कि कदम अच्छा है, पर अर्धसत्य है. ऊंट के मुंह में जीरा, नहीं हुआ वादा पूरा. हर कर्जदार किसान के हिस्से सिर्फ 16000 रुपये आए हैं. सरकार कैसे लाख रुपये का दावा कर रही है. अधूरे मन से किया गया फैसला है. पंजाब में हमारी अमरिंदर सरकार करके दिखाएगी ऋण माफी.
उद्धव ने योगी को सराहा
वहीं शिवसेना प्रमुख उद्धव ठाकरे ने योगी सरकार की तारीफ की हैं. उन्होंने कहा कि चुनाव के दौरान किए गए वादे पहली कैबिनेट बैठक में पूरा करना गर्व का विषय है. महाराष्ट्र के सीएम को भी ऐसा करना चाहिए. आदित्यनाथ ने साबित कर दिया है कि चुनावी वादे केवल जुमस नहीं हैं.