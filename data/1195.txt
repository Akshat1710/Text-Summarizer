संपादकीय : आरक्षण पर न हो बेजा बयानबाजी (नई दुनिया)।

राष्ट्रीय स्वयंसेवक संघ के नेता संभवत: सोचते हैं कि सांस्कृतिक संगठन का प्रतिनिधि होने के नाते वे स्वतंत्र रूप से विभिन्न् विषयों पर अपनी राय जता सकते हैं।

 तो अनेक मौकों पर बोलते वक्त उन्हें ख्याल नहीं रहता कि आज देश की सत्ता उनसे वैचारिक प्रेरणा लेने वाली पार्टी के हाथ में है।

 ऐसे में लाजिमी है कि उनके विचारों के राजनीतिक अर्थ निकाले जाएंगे।

 खासकर भाजपा के प्रतिद्वंद्वी दल उन बयानों को हवा देंगे, जिनसे उन्हें चुनावी लाभ होने की संभावना हो।

 ऐसा ही आरक्षण मुद्दे पर दिए गए बयानों को लेकर हुआ है।

 इस मामले में आरएसएस के विचार भाजपा को भारी पड़े हैं।

 पहले ऐसा 2015 में बिहार विधानसभा के चुनाव के समय हुआ।

 तब संघ प्रमुख मोहन भागवत ने आरक्षण नीति पर पुनर्विचार की जरूरत बताई।

 ये टिप्पणी लालू प्रसाद व नीतीश कुमार के लिए वरदान बनकर आई।

 उन्होंने इसे इस बात के प्रमाण के रूप में पेश किया कि भाजपा सरकार दलित-आदिवासी एवं अन्य पिछड़ी जातियों के लिए सरकारी नौकरियों एवं शिक्षण संस्थानों में जारी आरक्षण को खत्म कर देगी।

 बिहार में नीतीश-लालू और कांग्रेस के महागठबंधन के हाथों भाजपा की हार के पीछे इस मुद्दे की खास भूमिका रही।

, अब जबकि यूपी एवं चार अन्य राज्यों में चुनाव अभियान छिड़ चुका है, ऐसा ही विवादास्पद बयान संघ के प्रचार प्रमुख मनमोहन वैद्य ने दिया।

 डॉ. बीआर आंबेडकर के हवाले से उन्होंने कहा कि सबको समान अवसर मिलना चाहिए।

 दलित, आदिवासियों को लंबे समय तक शिक्षा एवं प्रगति से बाहर रखा गया था, इसलिए उन्हें आरक्षण मिला।

 लेकिन ऐसे प्रावधान को स्थायी बनाना समाज के हित में नहीं होगा।

 उनके पिता एमजी वैद्य ने भी आरक्षण की समीक्षा की जरूरत बताई।

 अब भाजपा व संघ दोनों बात संभालने में जुटे हैं।

 कई स्पष्टीकरण दिए गए।

 भाजपा ने प्रधानमंत्री नरेंद्र मोदी के एक पुराने भाषण का हवाला दिया, जिसमें उन्होंने कहा था कि जब कभी भाजपा सत्ता में आती है, तो अफवाह फैलाई जाती है कि आरक्षण खत्म किया जा रहा है।

 जबकि भाजपा ने केंद्र व अनेक राज्यों में सत्ता में रहते हुए ऐसा कोई कदम कभी नहीं उठाया, जो आरक्षण विरोधी हो।

, यह सच है।

 मगर मुद्दा है कि संघ के नेता ऐसी बातें क्यों करते हैं, जिस पर बाद में खुद उन्हें सफाई देनी पड़ती है, जबकि भाजपा के लिए प्रतिकूल स्थितियां पैदा होती हैं।

 दलित-आदिवासियों के लिए आरक्षण का प्रावधान संविधान में है।

 ओबीसी आरक्षण पर भी सियासी दलों में लगभग आम-सहमति है।

 ऐसे में आरक्षण को खत्म करना फिलहाल नामुमकिन है।

 इस बारे में संघ कोई नई बहस खड़ी करना चाहता है, तो वह सत्ताधारी दल से आंतरिक संवाद कर सकता है।

 इसके विपरीत सार्वजनिक बयान देना अवांछित है।

 बेहतर होगा कि संघ के नेता अपनी मौजूदा हैसियत को समझें।

 वे ऐसी बातें ना करें, जिससे उनके आनुषंगिक संगठन के लिए मुश्किलें खड़ी हों।

सौजन्य- नई दुनिया।

