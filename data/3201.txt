दो सभ्यताओं का मिलन (दैनिक जागरण :Editorial)।

हाल में संपन्न भारत-अफ्रीका सम्मेलन में विभिन्न देशों के राष्ट्राध्यक्षों में जिस तरह का जोश दिखा उसे देखते हुए यह कहना गलत नहीं होगा कि चार दिनों के लिए पूरा अफ्रीका भारत में उतर आया था।

 अफ्रीका के सभी देश भारत के साथ राजनीतिक, सांस्कृतिक, सामाजिक और व्यावसायिक सहयोग बढ़ाने के लिए उत्सुक दिखे।

 भारत के लिए अफ्रीका एक स्वाभाविक सहयोगी है।

 इतिहास दिखाता है कि कैसे दोनों सभ्यताओं ने उपनिवेशवाद से एक ही तरह मुकाबला किया और विजय हासिल की।

 भारत हमेशा से अफ्रीका के अश्वेत अधिकारों के लिए चलाए गए आंदोलन का प्रमुख सहयोगी रहा।

 अफ्रीका की बात करते समय महात्मा गांधी का स्मरण हो आना स्वाभाविक है।

, गांधी युवा बैरिस्टर के रूप में1893 में दक्षिण अफ्रीका पहुंचे और उन्होंने वहां के रंगभेद को जड़ से उखाड़ फेंकने के लिए उसे अपनी कर्मभूमि बनाया।

 अपने 21 साल के प्रवास के दौरान वह मोहनदास से महात्मा गांधी बन गए।

 भारत आकर उन्होंने इस अहिंसक लड़ाई को आगे बढ़ाया और एक इतिहास बनाया।

 महात्मा गांधी और नेल्सन मंडेला को दोनों ही सभ्यताओं में जन-नायक माना जाता है और इसमें कोई आश्चर्य नहीं कि विश्व आर्थिक फोरम के ग्लोबल शेपर्स सर्वेक्षण में वैश्विक स्तर पर नेल्सन मंडेला और महात्मा गांधी पहले और चौथे स्थान पर आए।

 प्रधानमंत्री नरेंद्र मोदी इस सूची में 10वें स्थान पर रहे।

 असल में यही शक्ति है एक तिहाई जनसंख्या की जो भारत और अफ्रीका में वास करती है।

, ऐतिहासिक स्तर पर ये दोनों ही सभ्यताएं मजबूती से जुड़ी हैं।

 उपनिवेशवाद के दौर में कई अफ्रीकी भी भारत आए और यहीं बस गए।

 ऐसे ही लोगों में से एक थे मलिक अंबर जो पश्चिम भारत के अहमदनगर में बसे।

 आगे चल कर वह एक बड़े शासक और फौजी रणनीतिकार बने।

 उन्होंने मुगलों से लोहा लिया।

 कई बड़े भारतीय साम्राज्यों में अफ्रीकी सैनिक और फौजी रणनीतिकार सल्तनत के प्रमुख अंग थे।

, वर्तमान परिवेश में भारत और अफ्रीका का सहयोग और भी महत्वपूर्ण हो जाता है, क्योंकि एक ओर जहां भारत के पास जरूरी बौद्धिक, तकनीकी और व्यावसायिक विशेषज्ञता मौजूद है वहीं दूसरी ओर अफ्रीकी महाद्वीप के देश संसाधन संपन्न हैं।

 इसके चलते दोनों क्षेत्र एक दूसरे के साथ विकासपरक साङोदारी बना सकते हैं।

 भारत-अफ्रीका फोरम में अफ्रीका के करीब 40 देशों के राष्ट्राध्यक्ष जुटे और प्रधानमंत्री ने यह जानने की कोशिश की कि वे कौन से पहलू हैं जहां पर भारत और अफ्रीका एक साथ आकर आपसी सहयोग से आगे बढ़ सकते हैं।

कृषि, स्वास्थ्य, शिक्षा, ऊर्जा, तेल और गैस, पर्यटन, मत्स्यपालन आदि क्षेत्रों में दोनों सभ्यताओं में सहयोग की अपार संभावनाएं हैं और दोनों साथ मिलकर आगे बढ़ सकते हैं।

, मैंने अपनी मोजांबिक और नाइजीरिया की यात्र से अनुभव किया कि भारत और अफ्रीका अर्थव्यवस्था और नागरिक विकास में एक दूसरे के पूरक हो सकते हैं।

 अफ्रीका के पास विश्व की एक तिहाई कृषि भूमि है, लेकिन दुनिया के खाद्यान्न उत्पादन में उसका हिस्सा सिर्फ 10 प्रतिशत है।

 भारत में दुनिया की आबादी का लगभग 5वां हिस्सा बसता है।

 हमारी खाद्यान्न की जरूरत बढ़ी है।

 अगर भारत अफ्रीकी देशों को खेती योग्य जमीन तैयार करने और खाद्यान्न उत्पादन बढ़ाने में मदद करता है तो भारत ही नहीं, बल्कि पूरी दुनिया के तमाम देशों की खाद्य सुरक्षा मजबूत की जा सकेगी।

 इससे अफ्रीकी देशों की अर्थव्यवस्था भी मजबूत होगी।

 कृषि की ही तरह तेल और गैस भी ऐसा क्षेत्र है जो भारत-अफ्रीका की दोस्ती में नया मील का पत्थर बन सकता है।

 भारतीय सार्वजनिक क्षेत्र की कंपनियां पहले ही मोजांबिक, दक्षिणी सूडान आदि देशों में 8 अरब अमेरिकी डॉलर से अधिक निवेश कर चुकी हैं।

 यह निवेश आगे भी होता रहेगा।

 भारत-अफ्रीका सम्मेलन में कई दूसरे देशों के साथ भी तेल और गैस क्षेत्र में सहयोग बढ़ाने के लिए मंथन हुआ और इसका प्रभाव जल्द ही दिखेगा।

 यह जानना खासा रोचक है कि भारत अफ्रीका से 33 एमएमटी कच्चा तेल आयात करता है जो हमारे कुचे तेल आयात का 18 प्रतिशत है।

, स्वास्थ्य और शिक्षा ऐसे दो क्षेत्र हैं जिसमें भारत अफ्रीका के 54 देशों को खासी मदद पहुंचा सकता है।

 भारत पहले ही अफ्रीका महाद्वीप के विभिन्न देशों को स्वास्थ्य सेवाओं में सहयोग करता आ रहा है और कई भारतीय अस्पताल अफ्रीकी देशों से आने वाले मरीजों को भारत में बेहतरीन स्वास्थ्य सेवाएं उपलब्ध करा रहे हैं।

 प्रधानमंत्री ने अगले पांच सालों में अफ्रीका के लिए 10 अरब डॅालर के जिस रियायती कर्ज की घोषणा की है उसका एक बड़ा हिस्सा स्वास्थ्य और शिक्षा पर जाना है।

 इसके साथ ही 600 मिलियन डॅालर का अनुदान सहयोग भी है।

 इसमें सौ मिलियन डॅालर का इंडिया-अफ्रीका डेवलपमेंट फंड, 10 मिलियन डॅालर का इंडिया-अफ्रीका हेल्थ फंड और अफ्रीका के 54 देशों में कौशल, प्रशिक्षण और शिक्षा के प्रसार के लिए दी जाने वाली 50,000 स्कॉलरशिप शामिल है।

 इसका नियमित तौर पर निरीक्षण करने के लिए भारत-अफ्रीका मिलकर एक कारगर कार्यप्रणाली विकसित करेंगे जिसके द्वारा रणनीतिक सहयोग के ढांचे के क्रियान्वयन की समीक्षा की जाएगी।

, भारत-अफ्रीका रिश्तों में दिवंगत राष्ट्रपति कलाम के उस सपने को भी साकार किया जाएगा जिसमें समग्र अफ्रीका को ई-नेटवर्क से जोड़ने की परिकल्पना की गई थी।

 अफ्रीका में टेलिकॉम सेक्टर में भारतीय कंपनियों ने वहां की 95 प्रतिशत आबादी को अपने साथ जोड़ा है।

 मोबाइल बैंकिग में डिजिटल जैसे क्षेत्रों में नवोन्मेष पर जोर दिया है।

 डिजिटल तकनीक ने अफ्रीका में खासा बदलाव किया है।

 अब वैश्विक अर्थव्यवस्था में भारत और अफ्रीका नई उम्मीद बनकर उभरे हैं।

 इसके साथ ही अफ्रीकी देशों ने भारत के संयुक्त राष्ट्र सुरक्षा परिषद में स्थायी सदस्यता के दावे का समर्थन किया है।

 भारत-अफ्रीका की सांस्कृतिक विरासत में काफी समानताएं हैं।

 दोनों के बीच जो संबंध बने हैं वे भूगोल, इतिहास और संस्कृति के रिश्तों से बने हैं।

 भारत-अफ्रीका सम्मेलन के जरिये मानवता का एक तिहाई हिस्सा एक छत के नीचे आ गया है।

 यह सम्मेलन भावनात्मक रिश्ते और एकजुटता पर ही आधारित है।

 यह साङोदारी आर्थिक चिंताओं और आर्थिक लाभ से ऊपर है।

, -धमेंद्र प्रधान( केंद्रीय मंत्री हैं)।

सौजन्य :- दैनिक जागरण , 6.11.2015।

