संपादकीय : सांसदों का भरोसा तोड़ने वाला काम (नई दुनिया)।

संसद के शीतकालीन सत्र में बस एक दिन शेष है और इसके आसार न के बराबर हैं कि इस आखिरी दिन कोई कामकाज हो सकेगा।

 आम जनता इस नतीजे पर पहुंचने को विवश है कि राजनीतिक दल जान-बूझकर संसद नहीं चलने दे रहे हैं।

 ऐसे नतीजे के लिए राजनीतिक दल खुद के अलावा अन्य किसी को जिम्मेदार नहीं ठहरा सकते।

 उन्हें इसकी तनिक भी परवाह नहीं कि उनके आचरण से संसद की मर्यादा से खिलवाड़ हो रहा है।

 सबसे दुर्भाग्यपूर्ण यह है कि यह खिलवाड़ राज्यसभा अर्थात उस उच्च सदन में अधिक हुआ जिसके बारे में यह धारणा है कि वहां दलगत राजनीति से परे हटकर विचार-विमर्श होता है।

 भले ही राज्यसभा ने दिव्यांगों से संबंधित एक विधेयक को मंजूरी दी हो, किंतु हर कोई यह समझ रहा है कि ऐसा शायद इस आक्षेप से बचने के लिए किया गया कि इस सदन ने तो कोई काम ही नहीं किया।

, राज्यसभा जैसी स्थिति लोकसभा की भी रही।

 इस सदन ने आयकर संशोधन विधेयक पारित अवश्य किया, लेकिन बिना किसी चर्चा के।

 इससे शर्मनाक और कुछ नहीं हो सकता कि चर्चा के मंच पर चर्चा के अलावा और सब कुछ हो।

 इस पर हैरत नहीं कि संसद न चल पाने पर एक ओर जहां सत्तापक्ष के वरिष्ठ सांसद लालकृष्ण आडवाणी ने अपनी हताशा व्यक्त की, वहीं विपक्ष की ओर से कांग्र्रेस के वरिष्ठ नेता मल्लिकार्जुन खड्गे ने भी क्षोभ जताया।

 लेकिन आखिर आम जनता क्या करे और अपनी हताशा-निराशा किससे व्यक्त करे।

, किसी को इस सवाल का जवाब देना होगा कि नोटबंदी जैसे व्यापक प्रभाव वाले बड़े फैसले पर संसद चर्चा क्यों नहीं कर सकी।

 लोकसभा में बहस की नौबत इसलिए नहीं आई, क्योंकि सत्तापक्ष-विपक्ष के बीच इस पर सहमति नहीं बन सकी कि चर्चा किस नियम के तहत हो।

 इसे बहानेबाजी के अलावा और कुछ नहीं कहा जा सकता।

 जिस तरह यह समझना कठिन है कि विपक्ष संख्याबल से परिचित होने के बावजूद मत विभाजन वाले नियम पर क्यों अड़ा, उसी तरह यह भी कि प्रबल बहुमत के बावजूद सत्तापक्ष इस नियम के तहत चर्चा से क्यों बचता रहा।

 कहीं इसलिए तो नहीं कि दोनों ही पक्ष बहस से बचना चाह रहे थे।

 विपक्ष इसलिए, क्योंकि उसके पास अनर्गल आरोपों के अलावा और कुछ कहने को नहीं था और सत्तापक्ष इसलिए, क्योंकि उसके पास ऐसे सवालों का ठोस जवाब नहीं था कि बैंकों के बाहर लगी लंबी कतारें कब छोटी होंगी और काले धन को सफेद होने से क्यों नहीं रोका जा सका।

 केवल यह कहकर कर्तव्य की इतिश्री नहीं की जा सकती और न ही की जानी चाहिए कि पहले भी संसद के कई सत्र ऐसे रहे हैं जिनमें कोई कामकाज नहीं हो सका।

 जब अप्रिय प्रसंग परिपाटी का रूप लेने लगते हैं तब लोकतांत्रिक मूल्यों व मर्यादा का क्षरण ही होता है।

 राजनीतिक दलों को समझना होगा कि वे संसद की प्रतिष्ठा को चोट पहुंचाने के साथ ही आम जनता के भरोसे को तोड़ने का काम कर रहे हैं।

, – S  : :..-----879272#.V240., सौजन्य – नई दुनिया।

