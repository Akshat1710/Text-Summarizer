टीम इंडिया की एक आम जीत जो बहुत खास बन गई (हिन्दुस्तान)।

कुल जमा स्कोर देखें, तो यह एक आम जीत-सी ही लगती है- न बहुत बड़ा स्कोर और न बहुत बड़ी जीत।

 लेकिन मोहाली टेस्ट में टीम इंडिया को मंगलवार को जो जीत मिली, वह कई तरह से खास है।

 एक तो, यह फॉर्म में खेल रहे किन्हीं एक-दो खिलाड़ियों की कोशिश का नतीजा नहीं है।

 यह ऐसी जीत है, जिसमें एकाध को छोड़कर लगभग सभी खिलाड़ियों का पूरा योगदान रहा है।

 मैच का पूरा स्कोरकार्ड देखें, तो भारत के किसी भी बल्लेबाज ने शतक नहीं लगाया।

 किसी भी गेंदबाज ने 5-5 विकेट लेने का कारनामा नहीं किया।

, फिर भी टीम इंडिया ने आठ विकेट से बहुत विश्वसनीय जीत हासिल की।

 ऐसा सिर्फ इसलिए हुआ कि टीम इंडिया के हर खिलाड़ी ने अपनी भूमिका को समझा।

 हर खिलाड़ी ने अपनी जिम्मेदारी को पूरा किया।

 गेंदबाजी या बल्लेबाजी, दोनों में ही किसी ने दूसरे के लिए काम न छोड़ने की मानसिकता का प्रदर्शन किया।

 भारत की पहली पारी में 204 रनों पर छह विकेट गिरने के बाद भी स्कोर चार सौ रनों के पार चला गया।

 ऐसा इसलिए हुआ,क्योंकि हर खिलाड़ी में एक चैंपियन दिखाई दिया।

 वरना टेस्ट क्रिकेट की रिकॉर्ड बुक खंगाल लीजिए, ज्यादातर मौकों पर जीतने वाली टीम में किन्हीं एक-दो बल्लेबाजों के शतक होते हैं या फिर एक-दो गेंदबाजों के 5-6 विकेट।

 मोहाली की जीत टीम इंडिया के लिए इसी मायने में अलग है।

, यूं तो क्रिकेट एक टीम गेम है, पर हॉकी या फुटबॉल जैसे खेलों से तुलना की जाए, तो टीम गेम होने के बाद भी क्रिकेट बहुत हद तक व्यक्तिगत या ‘इंडिविजुअल’ खेल है।

 एक आम खेल प्रेमी को हॉकी या फुटबॉल के गोल-स्कोर तो समझ आते हैं, लेकिन उन गोल के लिए ‘मूव’ तैयार करने वालों की समझ कम ही होती है।

 इससे उलट, क्रिकेट में सब कुछ बड़ा साफ-साफ दिख जाता है।

 बल्लेबाज के रन, गेंदबाज के विकेट।

 सब कुछ स्कोरबोर्ड में उसके नाम के साथ छपा रहता है।

 ऐसे में टीम के लिहाज से एक शब्द है, प्रक्रिया।

, यह प्रक्रिया दरअसल यही है कि मैच से पहले टीम मीटिंग में जिस खिलाड़ी को जो रोल दिया जाए, वह मैदान में जाने के बाद उसे निभाए।

 जीत में निरंतरता बनाए रखने के लिए इसी प्रक्रिया को लागू करना बहुत जरूरी होता है, जो मोहाली टेस्ट में स्पष्ट तौर पर दिखाई दिया।

 मोहाली टेस्ट से पहले पिछले काफी समय से टेस्ट मैच में भारत की जीत के हीरो विराट कोहली, चेतेश्वर पुजारा और आर अश्विन ही रहे हैं।

 मगर मोहाली में हर एक खिलाड़ी जीत का हीरो रहा।

 अजिंक्य रहाणे भले ही बल्ले से कोई योगदान नहीं दे पाए, लेकिन दूसरी पारी में स्लिप में रूट का जो शानदार कैच उन्होंने पकड़ा, वह मैच का रुख बदलने में मददगार रहा।

, इस एकजुट प्रयास के पीछे जिस जोड़ी को श्रेय दिया जाना चाहिए, वह अनिल कुंबले और विराट कोहली की है।

 अनिल कुंबले टेस्ट क्रिकेट की परंपरागत सोच वाले खिलाड़ी हैं।

 विराट कोहली नई सोच और आक्रामक रुख वाले कप्तान हैं।

 बतौर कोच और कप्तान इस जोड़ी ने टेस्ट क्रिकेट में सेशन-दर-सेशन खेल पर फोकस करना शुरू कर दिया है।

 टेस्ट क्रिकेट की पुरानी कहावत भी है कि पांच दिन यानी 15 सेशन के खेल में जो टीम ज्यादा सेशन जीतती है, आखिर में जीत उसी की होती है।

 मोहाली में करीब 11 सेशन का खेल हुआ।

 इनमें दूसरे दिन चायकाल के बाद का सेशन छोड़ दिया जाए, तो भारतीय टीम बाकी के सभी सेशन में इंग्लिश टीम पर बीस साबित हुई।

 नतीजा सबके सामने है।

 एक गेंदबाज के कोच होने की वजह से टीम की जीत में गेंदबाजों का रोल भी दिखाई देने लगा है।

 इन्हीं सारी खूबियों की बदौलत टीम इंडिया एक ऐसे रास्ते पर आगे बढ़ रही है, जहां कोई एक खिलाड़ी नहीं, बल्कि पूरी टीम चैंपियन है।

, लेकिन मोहाली का टेस्ट मैच एक और कारण से महत्वपूर्ण है।

 मैच के बाद चर्चा पिच के मिजाज को लेकर हो रही है।

 कप्तान विराट कोहली ने भी इस बात को जोर देकर कहा कि अब टीम इंडिया को जीतने के लिए सिर्फ ज्यादा स्पिन वाले ट्रैक की जरूरत नहीं है।

 टीम इंडिया अब हर तरह के विकेट पर जीत हासिल करने का माद्दा रखती है।

 मोहाली की जीत में जितना योगदान स्पिनर्स का है, उतना ही तेज गेंदबाजों का भी है।

 मैच में इंग्लैंड के सात विकेट तेज गेंदबाजों ने ही लिए।

(ये लेखक के अपने विचार हैं), – शिवेंद्र कुमार सिंह, वरिष्ठ खेल पत्रकार।

सौजन्य- हिन्दुस्तान।

