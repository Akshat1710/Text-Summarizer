डॉक्टरों की सुरक्षा (हिनदुस्तान)।

होना तो यह चाहिए कि हम जब अस्पताल के बारे में सोचें, तो राहत के बारे में सोचें।

 अस्पताल और उनके डॉक्टर यही करते हैं।

 वे मरीजों का इलाज करते हैं, उनके रोगों से, उनकी बीमारियों से जूझते हैं।

 ज्यादातर को वे ठीक भी कर लेते हैं, लेकिन हर मामले में यह मुमकिन नहीं होता।

 सभी के शत-प्रतिशत ठीक हो जाने का दावा न तो कोई अस्पताल कर सकता है और न ही कोई चिकित्सा प्रणाली।

 इस आशा-निराशा को जिंदगी का एक हिस्सा मानकर स्वीकार किया जाता रहा है, पर न जाने क्यों पिछले कुछ समय से ऐसी स्थितियां भी एक टकराव बनकर सामने आने लगी हैं।

 पिछले कुछ दिनों में महाराष्ट्र के धुले और मुंबई में दो घटनाएं हुईं, जिनमें मरीजों के निराश तीमारदारों ने डॉक्टरों की पिटाई कर दी।

 इसी दौरान यह बात भी सामने आई कि राज्य में पिछले एक पखवाड़े में डॉक्टरों से साथ हिंसा की यह सातवीं घटना है।

 इसके विरोध में पहले पूरे महाराष्ट्र के डॉक्टर हड़ताल पर चले गए और फिर दिल्ली समेत देश के कई हिस्सों में डॉक्टर उनके समर्थन में खड़े हो गए।

 महाराष्ट्र के डॉक्टरों ने तो बाकायदा यह तक कह दिया कि जब तक उन्हें सुरक्षा नहीं दी जाती और उनकी मांगें नहीं मानी जाती, वे काम पर नहीं लौटेंगे।

 इससे एक नई बहस शुरू हो गई, खासकर तब, जब बंबई हाईकोर्ट ने इस पर यह टिप्पणी कर दी कि आप लोग डॉक्टर होने लायक नहीं हैं, आप सामान्य कारखाना मजदूर की तरह बर्ताव कर रहे हैं।

, अदालत की टिप्पणी की चर्चा हम बाद में करेंगे, पहले हमें डॉक्टरों की समस्या को समझना होगा।

 महाराष्ट्र्र में जो हुआ, वैसी खबरें अक्सर पूरे देश से आती रहती हैं।

 मरीज की परिजनों द्वारा डॉक्टरों पर हमला एक ऐसी समस्या है, जिससे देश भर के सरकारी अस्पतालों को दो-चार होना पड़ता है।

 यहां सरकारी अस्पतालों का उल्लेख इसलिए जरूरी है कि निजी अस्पतालों से इस तरह की खबरें अक्सर नहीं आतीं।

 इसकी एक वजह तो यह है कि निजी अस्पताल अपने यहां सुरक्षा के पर्याप्त इंतजाम रखते हैं और फिर उनसे होने वाले असंतोष दूसरी तरह के होते हैं।

 सरकारी अस्पतालों में सुरक्षा के इंतजाम लगभग नहीं होते, इसलिए वहां ये असंतोष कई बार हिंसक रूप में सामने आते हैं।

 इसका शिकार वे डॉक्टर भी बनते हैं, जो इस असंतोष का कारण नहीं होते।

 इलाज की पर्याप्त सुविधाओं का न होना, जरूरत के हिसाब से स्टाफ की कमी और प्रक्रियाओं का नौकरशाही के अंदाज में आगे बढ़ना सरकारी अस्पतालों की ऐसी बुनियादी समस्याएं हैं, जिनमें डॉक्टरों की कोई बहुत बड़ी भूमिका नहीं होती।

 बहुत सी समस्याएं तो इसलिए हैं कि हमारा देश सार्वजनिक स्वास्थ्य पर बहुत कम खर्च करता है।

 इसीलिए सरकारी अस्पतालों की सुविधाएं ही कम नहीं होतीं, वहां के डॉक्टरों की तनख्वाहें भी बहुत कम होती हैं।

 इन सबसे उपजे असंतोष का नजला उन डॉक्टरों पर गिरता है, जो खुद इस व्यवस्था का एक शिकार हैं।

, पर यहां एक सवाल यह भी है कि क्या डॉक्टरों को कारखाना मजदूरों की तरह हड़ताल पर जाना चाहिए।

 आदर्श स्थिति तो यही है कि उनका काम किसी भी स्थिति में लोगों का इलाज करना है, इलाज रोकना नहीं।

 लेकिन सच यही है कि हमारे यहां जब तक कोई हड़ताल न करे, उसकी मांगों पर ध्यान तक नहीं दिया जाता, उन्हें पूरा करना तो दूर की बात है।

 यह ठीक है कि डॉक्टरों की हड़ताल की कीमत समाज को कई बार कुछ ज्यादा ही चुकानी पड़ती है।

 इसलिए समाज और सरकार, दोनों का ही दायित्व है कि वह नौबत ही न आने दे, जिसमें डॉक्टरों को हड़ताल करनी पडे़।

 फिलहाल सबसे बड़ी जरूरत यह है कि देश भर के सभी अस्पतालों में डॉक्टरों को प्राथमिकता के आधार पर सुरक्षा मुहैया कराई जाए।

, सौजन्य- हिन्दुस्तान।

