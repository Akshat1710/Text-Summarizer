नजफगढ़ के नवाब का सुल्तान होना (अमर उजाला : Editorial)।

 =": #0000;"छक्का मारने वाले सहवाग अपनी शैली के एकमात्र विध्वंसक बल्लेबाज माने गए।

आखिर वीरेंद्र सहवाग ने भी अपने गौरवपूर्ण खेल जीवन को विराम दे दिया।

 खिलाड़ियों के लिए खेल जीवन से अलग होने का फैसला मुश्किल भरा होता है।

 लेकिन इस फैसले के समय को चुनना अपने आप को भी समझना होता है।

 सहवाग के जैसा न तो किसी ने खेला था, न कोई खेल पाएगा।

 बल्लेबाजी में सहवाग की शैली अपने आप में अनूठी थी।

 सहवाग के दो तिहरे शतक उन्हें डॉन ब्रेडमैन के करीब खड़ा करते हैं।

 नजफगढ़ के नवाब नायाब थे।

 भारतीय क्रिकेट का गौरवशाली इतिहास सहवाग की अद्भुत कलाकारी की छाप लिए रहेगा।

 महानता की इस फेहरिस्त में सुनील गावस्कर, कपिल देव और सचिन तेंदुलकर भी हैं।

, वर्ष 1997 की ठंड में एक खुशनुमा दोपहर को पहली बार ‘गांव के छोरे’ वीरेंद्र सहवाग की करामाती पारी की झलक देखने का मुझे मौका मिला था।

 उन्नीस साल से कम की राजकीय प्रतियोगिता में पालम के मैदान पर दिल्ली से खेलते हुए सहवाग का नाम सुना।

 छठे बल्लेबाज के रूप में आए सहवाग ने ताबड़तोड़ बल्लेबाजी करते हुए 82 रन बनाए।

 हरियाणा रणजी से बगल वाले मैदान पर खेलने वाले अजय जडेजा और प्रदीप जैन साथ थे, जब सहवाग हरियाणा के गेंदबाजों की धुनाई कर रहे थे।

 उसी सत्र में सहवाग 19 वर्षीय भारतीय टीम के दक्षिण अफ्रीकी दौरे पर गए और दिल्ली के लिए रणजी ट्रॉफी भी खेले।

 उसके दो-ढाई साल बाद सहवाग को भारतीय टीम में मौका मिला।

 पाकिस्तान के खिलाफ मोहाली में सहवाग ने अपना पहला एकदिवसीय मैच खेला।

 उनकी शुरुआत साधारण रही।

 वह सातवें क्रम पर बल्लेबाजी करने आए और दो गेंद पर एक रन बनाने के बाद शोएब अख्तर की गेंद पर आउट हुए।

 2003 के विश्व कप में सहवाग ने उसी शोएब अख्तर की ऊंची उठती गेंद पर ‘अपर कट’ करते हुए छक्का मारा था।

 वह शॉट आज ‘वीरू-कट’ माना जाता है।

, सहवाग दुर्घटना के कारण सलामी बल्लेबाज बने।

 पर इसी क्रम पर वह अपनी सहज, स्वभाविक व सफल खेल की लय पा सके।

 वर्ष 2001 में श्रीलंका में हुई त्रिकोणीय शृंखला में सचिन की अनुपस्थिति में लगातार हारती भारतीय टीम को सलामी बल्लेबाजी ने परेशान किया था।

 कोकाकोला कप में तीन मैच हारने के बाद कप्तान सौरव गांगुली ने सहवाग को बल्लेबाजी की शुरुआत करने को कहा।

 गांगुली के उस निर्णय के लिए इतिहास हमेशा नतमस्तक रहेगा।

 भारत को नया धाकड़ सलामी बल्लेबाज मिला।

 इंग्लैंड में हवा में लहराती गेंदों को खेलना जैसे उनके बाएं हाथ का खेल था।

 दुनिया भर के दिग्गज हैरान थे कि सहवाग कदमों का इस्तेमाल किए बिना कैसे लगातार चौका लगाते हैं।

 तब उन्हीं विशेषज्ञों ने सहवाग को ‘हाथ-आंख के अद्भुत समन्वय’ से खेलने वाला बल्लेबाज कहा।

 बल्लेबाजी के सबसे गंभीर मुकाम पर अभय होकर छक्का मारने वाले सहवाग अपनी शैली के एकमात्र विध्वंसक बल्लेबाज माने गए।

 क्रिकेट विश्व के गेंदबाज सहवाग की ‘खामोश विस्फोटकता’ से प्रभावित रहे हैं।

 उन्हें भारत का विवियन रिचर्ड्स भी कहा गया।

 गेंदबाजों में जैसा खौफ सहवाग का था, वैसा न सचिन तेंदुलकर का था, न ही मुश्ताक अली का।

 अंतरराष्ट्रीय क्रिकेट में सहवाग के बल्ले ने जिस तेजी से रन बनाए, क्रिकेट इतिहास में उसका सानी नहीं है।

 ‘नजफगढ़ के नवाब’ का ‘मुल्तान का सुल्तान’ बनना, और फिर ‘बल्ले का बादशाह’ हो जाना क्रिकेट की गाथा में विशेष तौर पर दर्ज रहेगा।

सौजन्य :- अमर उजाला, 30.10.2015,संदीप जोशी।

