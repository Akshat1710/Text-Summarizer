संवाद तो साधा नहीं, सजा दे दी ( दैनिक भास्कर  )।

पिछले वर्ष एफटीआईआई आंदोलन जब चरम पर था, एक मंत्री ने फोन करके छात्र-आंदोलन पर ‘जरूरत से ज्यादा’ ध्यान केंद्रित करने की शिकायत की।

 उन्होंने कहा, ‘ये नक्सलियों से सहानुभूति रखते हैं, कृपया उनका प्रचार मत कीजिए।

’ जब मैंने उनसे इस विश्वास का कारण पूछा तो उनके जवाब ने बहुत कुछ कह दिया, ‘जरा उन फिल्मों को तो देखिए जो वे बनाना चाहते हैं, सारी सरकार के खिलाफ, राष्ट्र विरोधी।

’, अब तो ‘राष्ट्र विरोधी’ होने के आरोप तो जरा-जरा सी बात पर उछाले जा रहे हैं।

 गैर-सरकारी संगठनों से लेकर पत्रकारों, बुद्धिजीवियों से मानवाधिकार कार्यकर्ताओं तक ‘राष्ट्र-विरोधी’ के आरोप का इस्तेमाल ‘उन्हें’ ‘हम’ से अलग करने के लिए किया जा रहा है।

 इसी आरोप के कारण रोहित वेमुला और उनके साथियों को हैदराबाद यूनिवर्सिटी से निलंबित किया गया, परिसर से बाहर किया गया और सुविधाओं से वंचित किया गया।

 क्या इसके कारण ही उसनेे आत्महत्या की, यह अभी संदेहास्पद है, लेकिन निश्चित ही इससे जातिगत पहचान और छात्र राजनीति के बीच विचलित करने वाला संबंध उजागर हुआ है।

 खासतौर पर क्या एकदम आमूल बदलाव की रेडिकल दलित राजनीति विश्वविद्यालय परिसर के मौजूदा कर्ताधर्ताओं के सामने चुनौती पेश कर रही है और जो ‘प्रतिष्ठान’ से अलग दृष्टिकोण व्यक्त करते हैं क्या उन्हें ‘राष्ट्र-विरोधी’ और ‘अतिवादी’ के रूप मेें देखा जाना चाहिए।

 रोहित वेमुला की फेसबुक पोस्ट पर सरसरी नज़र डालने पर एक ऐसी विचार प्रणाली उजागर होती है, जो मुख्यधारा के राजनीतिक एजेंडे के भीषण विरोध से ओत-प्रोत है।

 आंबेडकर स्टूडेंट्स एसोसिएशन (एएसए) के सदस्य रोहित और उनके सहयोगी हिंदुत्व विचारधारा का तिरस्कार करते थे, विवेकानंद की शिक्षाओं को खारिज करते थे, वामपंथी नेताओं पर दोहरे मानदंडों का आरोप लगाते थे और भाजपा कांग्रेस को ‘उच्चवर्गीय ब्राह्मणवादी अत्याचारी’ मानते थे।

 उन्होंने याकूब मेमन को फांसी देने का विरोध किया, जो इस वैश्विक दृष्टिकोण से मिलता था, जिसमें मौत की सजा को शासक वर्ग के प्रभुत्व को बढ़ावा देने के रूप में देखा जाता है।

, वे ऐसे विरोधी हैं, जो धर्मनिष्ठा को वैसी चुनौती दे रहे हैं, जैसी आंबेडकर ने जातिगत ऊंच-नीच को बरसों पहले दी थी।

 कोई उनके सुधारवादी आस्थाओं से लड़ सकता है, लेकिन क्या उनका ‘अतिवादी’ दृष्टिकोण उन्हें निलंबित-बहिष्कृत करने लायक राष्ट्र विरोधी बनाता है।

 क्या वे ‘गुंडे-बदमाश’ हैं, जो विरोधियों के खिलाफ हिंसा पर उतारू हैं या वे संघ परिवार की छात्र इकाई अखिल भारतीय विद्यार्थी परिषद जैसे स्थापित गुटों को सिर्फ चुनौती दे रहे हैं।

 क्या यही वह राजनीतिक संदर्भ है, जिसकी वजह से केंद्रीय मंत्री बंडारू दत्तात्रेय ने मानव संसाधन विकास मंत्रालय से तत्काल हस्तक्षेप चाहा, जिसने बदले में यूनिवर्सिटी को बार-बार स्मरण-पत्र भेजकर जानकारी मांगी।

 और क्या इस वीआईपी प्रेशर ने यूनिवर्सिटी के कुलपति और कार्यपरिषद को पूर्व में लिए निर्णय के उलट जाकर निलंबन का फैसला लेने पर मजबूर किया।

 और क्या यहां पर संस्थागत भेदभाव की गंध आती है।

, इन प्रश्नों का उत्तर तो सिर्फ स्वतंत्र, निष्पक्ष और तटस्थ जांच से ही मिल सकता है।

 किंतु ये सवाल ऐसे समाज की खामियों को भी उजागर करते हैं, जिसमें विरोध की गुंजाइश कम होती जा रही है।

 मसलन, यदि आप किसी विवादास्पद मुद्‌दे को लेकर आधिकारिक बयान पर सवाल उठाएं तो सोशल मीडिया पर घिनौने विरोध से सामना कोई असामान्य बात नहीं रही।

 बुद्धिजीवी भी यदि सत्तारूढ़ विचारधारा से सहमत नहींं हैं, तो उनकी ‘आदर्श उदारवादी’ कहकर खिल्ली उड़ाई जाती है।

 और सिविल सोसायटी संगठनों के सड़कों पर किए जाने वाले विरोध प्रदर्शनों को बढ़ती ‘अराजकता’ के रूप में देखा जाता है।

, जो अकादमिक क्षेत्र आदर्श रूप में तो विचारों की लोकतांत्रिक असहमति जताने की जगह होनी चाहिए, खासतौर पर वैकल्पिक दृष्टिकोण के सामाजिक बहिष्कार के शिकार हो रहे हैं, यह बात गहराई से विचलित करती है।

 हैदराबाद यूनिवर्सिटी में पिछले दशक में आठ दलित छात्रों ने आत्महत्या की है, जो शायद शिक्षा परिसरों में बढ़ते सामाजिक विभाजन का स्पष्ट उदाहरण है।

 पिछले ही साल आईआईटी, मद्रास ने आंबेडकर पेरियार स्टडी सर्कल पर यह आरोप लगाते हुए पाबंदी लगा दी थी कि गुट प्रधानमंत्री मोदी और हिंदुओं के खिलाफ ‘नफरत’ फैला रहा है।

 मानव संसाधन विकास मंत्रालय तो पाबंदी पर जोर दे रहा था, लेकिन फिर सभी संबंधित पक्षों से विचार-विमर्श के बाद पाबंदी हटा ली गई थी।

 दूसरी तरफ इस माह दिल्ली यूनिवर्सिटी परिसर में राम मंदिर मुद्‌दे पर सम्मेलन के प्रयास का भाजपा विरोधी गुटों ने विरोध किया, जो इसे छात्र समुदाय के सांप्रदायीकरण के रूप में देखते थे।

 इस सारे टकराव के केंद्र में शिक्षा परिसरों की ‘सफाई’ करने की सत्तारूढ़ प्रतिष्ठान की इच्छा दिखाई देती है ताकि उन्हें सत्तारूढ़ दल के हितों के अधिक अनुकूल बनाया जा सके।

 कांग्रेस सत्ता में थी तब भी अकादमिक और राजनीतिक स्वतंत्रता के प्रश्न उठे थे : इंदिरा गांधी के तानाशाही रवैये का विरोध शिक्षा परिसरों से ही शुरू हुआ था।

 भूतकाल में भी छात्रों के बीच जातिगत राजनीतिक प्रतिद्वंद्विता हिंसा में व्यक्त हुई है : याद कीजिए मराठवाड़ा यूनिवर्सिटी का नाम बदलकर आंबेडकर यूनिवर्सिटी रखने का आंदोलन या 1989 के बाद मंडल आयोग की रिपोर्ट को लेकर हुआ आरक्षण ‘युद्ध।

’ बंगाल और केरल में वामपंथ समर्थित छात्र गुटों पर हिंसा का सहारा लेने के आरोप लगे हैं।

, और इसके बावजूद ऐसा लग रहा है कि केंद्र में भाजपा के सत्तारूढ़ होने के बाद वैचारिक संघर्षों की प्रकृति अधिक कर्कश हुई है।

 हिंदुत्व की राजनीति दलित उभार के अस्तित्व के साथ असहज ही रही है और हाल में दलित नेताओं को स्थान देने के प्रयासों के बावजूद संघ परिवार के गुटों पर उनके आलोचक उच्चवर्गीय एकाधिकार का आरोप लगाते रहे हैं।

 एएसए इसी दृष्टिकोण को व्यक्त करता है।

 उनके साथ सार्थक संवाद साधने की बजाय सरकारी कॉलेजों के प्रबंधन ने उन्हें राष्ट्र विरोधी करार दे दिया और लगभग वैसी सजा भी दे दी।

 रोहित की त्रासद मौत टकराव खत्म करने के लिए पर्याप्त कारण होनी चाहिए : टकराव नहीं, संवेदना।

, पुनश्च: मर्मस्पर्शीसुसाइड नोट में रोहित कहता है, ‘मेरी अंत्येष्टि शांति से होने दीजिए।

 ऐसा व्यवहार करें कि जैसे मैं अभी आया था और फिर चला गया।

 मेरे लिए आंसू बहाएं।

 जान लें कि मैं जिंदा रहने की बजाय मरकर खुश हूं।

’ अब जब नेतागण हैदराबाद यूनिवर्सिटी के परिसर में इकट्‌ठे हो रहे हैं तो दलितों के दिल, दिमाग और सबसे बढ़कर वोटों के लिए राजनीतिक संघर्ष में रोहित की मौत की प्रतिध्वनि गूंजेगी।

,  , सौजन्य :-दैनिक भास्कर  ,22.01.2016,राजदीप सरदेसाई (वरिष्ठपत्रकार)।

