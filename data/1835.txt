विरोध का नगा पुरुष वर्चस्व (दैनिक ट्रिब्यून)।

हर्षदेव, नगालैंड में महिला आरक्षण के विरुद्ध अप्रत्याशित हिंसा के बाद स्थानीय निकाय चुनाव स्थगित कर दिए गए हैं।

 इतना ही नहीं, आंदोलनकारियों के दबाव में मुख्यमंत्री पद से टी.आर.जेलियांग को इस्तीफा देना पड़ा है।

 अब शरहो जेलीलीजित्सु ने सरकार की कमान संभाल ली है।

 इस बड़े फेरबदल के बावजूद स्थानीय निकायों के चुनाव कराने का कोई रास्ता नहीं निकाला जा सका है।

 पूर्व मुख्यमंत्री जेलियांग ने फरवरी के पहले सप्ताह में होने वाले इन चुनावों से कुछ पहले महिलाओं के लिए 33 प्रतिशत स्थान आरक्षित करने का प्रावधान किया था और उसी के बाद हिंसा और आगजनी का लंबा दौर राज्य को देखना पड़ा।

नगा समाज को उत्तर-पूर्व की तमाम कबीलाई जनजातियों में सर्वाधिक लोकतांत्रिक और आधुनिक विचारों से ओतप्रोत माना जाता है।

 नगाओं में आज भी ग्राम संसद शक्तिशाली राजनीतिक इकाई है, जिसके फैसले मानने के लिए पूरा समाज बाध्य है।

 यह विडंबना ही है कि ग्राम संसद में भागीदारी का अधिकार पुरुषों तक ही सीमित है।

 इस दृष्टि से देखें तो इस पुरातन समाज पर पुरुष वर्चस्व पूरी तरह हावी है।

ऐसे में निकाय संस्थाओं में महिलाओं को 33 प्रतिशत आरक्षण देने का प्रावधान होते ही नगा समाज में तीखी प्रतिक्रिया देखने को मिली।

 वे एकजुट होकर हिंसा पर उतारू हो गए।

 उपद्रवों के बाद पुलिस की गोली से दो युवकों की जान भी चली गई।

 मुख्यमंत्री के इस्तीफे के बाद ही यह हिंसा शांत हुई।

 अब नगा संगठनों की मांग है कि संविधान के अनुच्छेद 371 (ए) में संशोधन करके उनके सामाजिक, सांस्कृतिक और परंपरागत रिवाजों की सुरक्षा सुनिश्चित की जाए ताकि भविष्य में पुरुषों के राजनैतिक-आर्थिक अधिकारों पर कभी आंच न आ सके।

नगा पुरुषों को मुख्य आपत्ति इस बात पर है कि महिला आरक्षण का राजनीतिक अधिकार प्रकारांतर से उनके आर्थिक अधिकारों को भी सुनिश्चित करता है।

 निकाय संस्थाओं में धन के स्रोतों, संसाधनों और आवंटन की जानकारी तथा निर्णय जब महिलाएं भागीदारी करने लगेंगी तो पुरुषों के इस एकछत्र अधिकार में कटौती हो जाएगी, जिसे वे अपने हकों के अतिक्रमण के रूप में देखते हैं।

 यहां यह तथ्य दिलचस्प है कि नगा महिलाओं में जागरूकता और सामाजिक चेतना किसी भी आधुनिक समाज से कम नहीं है।

 वे शिक्षा के प्रति जागरूक हैं।

 फिर भी सामाजिक और पारिवारिक वातावरण उन्हें अपनी संस्कृति व परंपराओं से बाहर निकलने की इज़ाज़त नहीं देता।

 और यह तब है जब नगालैंड राज्य की सरकारी नौकरियों में महिलाओं की तादाद पुरुषों के बराबर अर्थात 50 प्रतिशत तक है।

 नगा समाज मानता है कि किसी भी रूप में स्त्रियों को आर्थिक अधिकार मिलने का अर्थ संस्कृति और सामाजिक परंपराओं पर सीधा हमला है।

 ब्रिटिश शासनकाल से ही नगा अपनी इस मान्यता को हठपूर्वक लागू कराते रहे हैं और आज भी यह दुराग्रह उसी रूप में बना हुआ है।

नगा जनजाति उत्तर-पूर्व की तमाम कबीलाई संस्कृतियों में सर्वाधिक जुझारू, संघर्षशील और अपनी सामाजिक परंपराओं के प्रति समर्पित रही है।

 देश के स्वतंत्र होने से भी पहले से नगा अपने राजनीतिक और आर्थिक अधिकारों के लिए लड़ते रहे हैं और उनका यह संघर्ष अब भी जारी है।

 हालांकि एक वर्ष पूर्व केंद्र सरकार के साथ नगाओं के एक गुट का समझौता हो चुका है, जिसकी शर्तों की जानकारी देश को अभी मिलना बाकी है।

 इसके बावजूद नगा समुदाय का मणिपुर की मैती जनजाति के साथ सदियों पुराना संघर्ष भी बना हुआ है।

 यह मैती समुदाय जिन इलाकों में रहता है, नगाओं का दावा है कि वह उनकी पुश्तैनी भूमि है।

दशकों से जारी इस हिंसा के पीछे नगाओं की पृथकतावादी राजनीति भी एक वजह है।

 इस कबीलाई समुदाय का दावा है कि क्योंकि वे गाय और सूअर दोनों ही पशुओं का मांस खाते हैं, इसलिए भारत की संस्कृति और परंपराओं से उनका समाज पूरी तरह से जुदा है।

 आजादी के समय से ही नगा समुदाय अपनी अलग मुद्रा, अलग झंडे और पृथक विदेश मंत्रालय की न्यूनतम मांग पर अड़ा हुआ है।

 नि:संदेह नगा समाज सती प्रथा, दहेज, कन्या भ्रूण हत्या और जाति प्रथा जैसी कुरीतियों से पूरी तरह मुक्त है किन्तु सदियों पुराने भूमि और धन पर पुरुष वर्चस्व में किसी भी हस्तक्षेप के प्रति बेहद संवेदनशील दिखाई देता है।

बीसवीं सदी के आठवें दशक में नगा समाज में अनेक सचेत और जागरूक संगठन सामने आए, जिनमें हो-हो तथा ईसाई धर्मानुयायी जैसे संगठन शामिल हैं।

 हो-हो ऐसा संगठन है जिसने नगाओं को अंधविश्वासों से मुक्ति पाने और आधुनिक सोच के प्रति सचेत करने का महती कार्य किया है।

 किन्तु प्रचलित परंपराओं से मुक्त होने में उन्हें अभी लंबा समय लगेगा, यह निश्चित है और यह काम अकेले राजनीतिक निर्णयों के जरिए नहीं हो पाएगा।

 इसके लिए सामाजिक सुधारों को लागू करने का लम्बा रास्ता तय करने की आवश्यकता होगी।

सौजन्य- दैनिक ट्रिब्यून।

