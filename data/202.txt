चुनाव-रक्षा में आया क्रोध (राष्ट्रीय सहारा)।

भारत में किसी प्रधानमंत्री का पहला टाउनहॉल कार्यक्रम था।

 इंदिरा गांधी इनडोर स्टेडियम में आयोजित इस कार्यक्रम का नाम दिया गया था, ‘‘सीधी बात’।

 इसमें सरकार के वेबसाइट माइगॉव.इन पर ज्यादा सक्रिय रहने वालों या अच्छे सुझाव देने वाले लोगों का चयन कर उन्हें बुलाया गया था और उनमें से कुछ चयनित प्रश्नों के जवाब प्रधानमंत्री नरेन्द्र मोदी ने दिया।

 एक प्रश्न में अचानक अपना तेवर बदलते हुए मोदी ने तथाकथित गोरक्षकों को निशाना बनाते हुए जो हमला किया, वह अप्रत्याशित था।

 किसी को उम्मीद नहीं थी कि मोदी उस अवसर पर तथाकथित गोरक्षा के नाम पर काम करने वालों को इस तरह लताड़ लगाएंगे।

 प्रश्न भी गोरक्षा से संबंधित नहीं था।

 जब उन्होंने बोला तो यह मीडिया की सुर्खियां बनना ही था।

 तो यह प्रश्न स्वाभाविक उठता है कि आखिर बिना पूछे हुए समाज सेवा संबंधी प्रश्न पर प्रधानमंत्री मोदी ने गोरक्षा और गोरक्षकों को जिक्र क्यों किया और उस पर इतना जोर क्यों किया।

 यह तो हो नहीं सकता है कि बोलते-बोलते कुछ बात निकली और बोल गए।

 अगर उनकी पंक्तियों की गहराई से विवेचना करें तो उनके कथन का कारण और उद्देश्य साफ हो जाएगा।

 जिस ढंग से पिछले कुछ दिनों में गोरक्षण के नाम पर लोगों ने कानून अपने हाथों में लिया है और उन पर मीडिया से लेकर विरोधी दलों व सक्रियतावादियों की जैसी प्रतिक्रियाएं आई हैं, उनका मनोवैज्ञानिक असर प्रधानमंत्री पर पड़ा है।

 देश में माहौल यह बनाया गया है कि मोदी सरकार आने के बाद हिन्दुत्व के मुद्दे पर आक्रामकता ज्यादा बढ़ी है।

 कुछ तत्व गोरक्षा के नाम पर कहीं मुसलमानों पर हमला करते हैं, कहीं दलितों को पीटते हैं तो कहीं महिलाओं तक को निशाना बनाते हैं।

 निष्कर्ष यह दिया जा रहा है कि मोदी के नेतृत्व में भाजपा की सरकार होने के कारण उनको शह मिल रही है।

 जाहिर है, प्रधानमंत्री ने अपने आक्रामक वक्तव्य से बिना अपना बचाव किए इसका खंडन किया है।

, मसलन, उन्होंने कहा, ‘‘मुझे इतना गुस्सा आता है कि कई लोग जो रात में असामाजिक काम करते हैं, अपराध करते हैं, वह दिन में गोरक्षा का चोला पहन लेते हैं।

 उनका कहना था कि 70 से 80 प्रतिशत ऐसे लोग होंगे, जो अपने दूसरे गोरखधंधे को ढकने के लिए गोरक्षा को हथियार बनाते हैं।

’ इस तरह मोदी ने साफ करने की कोशिश की उनका या उनकी पार्टी या संघ परिवार का इससे लेना-देना नहीं है।

 प्रधानमंत्री के इस तर्क को उनके विरोधी कितना स्वीकार करेंगे, यह अलग बात है।

 लेकिन उनके बोलने का एक उद्देश्य यही था।

 दूसरे, उन्होंने कहा कि मैं राज्य सरकार से अनुरोध करता हूं कि इन गोरक्षकों के डोजियर तैयार करें और देखें कि ये क्या करते हैं।

 इसका भी अर्थ है।

 कानून और व्यवस्था की जिम्मेवारी राज्य सरकारों की ही है।

 यदि उनके राज्य में हिंसा होती है तो इसका ठीकरा केंद्र सरकार के सिर नहीं फोड़ा जाना चाहिए।

 यह राज्य सरकार की विफलता है कि उनके यहां गोरक्षा के नाम पर हिंसा हो रही है या लोग कानून को अपने हाथ में ले रहे हैं।

 तो उन्होंने अपनी सरकार का बचाव भी किया।

 यह राजनीतिक तौर पर भी उनके लिए जरूरी था।

 गुजरात के उना में दलितों की गाय का खाल निकालने के लिए पिटाई, मध्य प्रदेश के मंदसौर में मांस ले जा रही मुस्लिम महिलाओं पर हमले और फरीदाबाद में भी हमला।

 ये तीनों कांड भाजपा शासित राज्यों में ही हुए हैं।

 बिहार चुनाव के पूर्व दादरी-बिसहाड़ा को मुद्दा बनाया गया।

 तथाकथित असहिष्णुता का मुद्दा उछला और आरक्षण के युक्तिकरण को आरक्षण खत्म करने की साजिश बताकर भाजपा को पिछड़ा और दलित विरोधी साबित किया गया।

 इसका असर चुनाव पर हुआ।

 तो मोदी उस समय से सशंकित हैं।

 वैसी ही स्थिति उत्तर प्रदेश, उत्तराखंड, पंजाब चुनाव के पूर्व पैदा करने की कोशिश की जा रही है।

, मोदी ने अपने नेतृत्व में डॉ अम्बेडकर को आज तक की सरकारों में सबसे ज्यादा महत्त्व दिया है।

 उनकी जयंती को संविधान दिवस के रूप में मनाया।

 संसद में दो दिनों की विशेष बहस कराई।

 उनके जन्म स्थान पर मूर्ति अनावरण के साथ अन्य कार्यक्रम आरंभ हुए और उस जगह का पुनरोद्धार हुआ।

 मुंबई में उनके रहने की जगह को महाराष्ट्र सरकार ने खरीदा और वहां व्यापक निर्माण की योजना है।

 लंदन में वह घर खरीदा गया, जहां अम्बेडकर रहे थे।

 ये सारे काम किसी पूर्व सरकार ने नहीं किया।

 इस तरह मोदी देश के दलितों के निकट जाने की कोशिश कर रहे हैं।

 स्टैंड अप इंडिया कार्यक्रम में तो बैंकों से दलितों, आदिवासियों एवं महिलाओं को उद्यमिता के लिए कर्ज देने को कहा गया है।

 मुद्रा बैंक छोटे कामों के लिए कर्ज देता है, जिसमें दलित भारी संख्या में लगे हैं।

 जाहिर है, विरोधियों के लिए यह चिंता का कारण है और नई चुनौती भी है।

 इतना करते हुए भी उत्तर प्रदेश, उत्तराखंड, पंजाब के चुनाव के पूर्व जहां दलितों की आबादी काफी है, भाजपा को दलित विरोधी साबित करने की जो मुहिम चली है, उसको हर हाल में कमजोर करने की कोशिश मोदी के लिए लाजिमी है और यही उन्होंने किया है।

 तो मोदी ने यह बताने की कोशिश की है कि उनके अंदर इस प्रकार के कृत्यों से कहीं ज्यादा गुस्सा है और वे राज्य सरकारों से इनके खिलाफ कार्रवाई करने की अपील कर रहे हैं।

 मोदी ने गोभक्त, गोसेवक एवं गोरक्षकों की अपने नजरिए से व्याख्या भी की।

 आग्रह किया कि जो लोग गाय को बचाना चाहते हैं, वे इतना कर दें कि गाय किसी तरह प्लास्टिक न खाएं।

 उनकी एक पंक्ति भाजपा की राजनीति के लिए ज्यादा महत्त्वपूर्ण थी।

 वह यह कि पहले बादशाह और राजा के बीच लड़ाई होती थी और बादशाह सामने गायों के झुंड खड़े कर देते थे।

 राजा उस पर हमला नहीं कर सकते थे और हार जाते थे।

 मोदी ने उन पर हमला करने वालों को संदेश दिया है, ‘‘मैं वह राजा नहीं हूं कि आप गायों को आगे खड़ा करके हमको पराजित कर देंगे।

 मोदी ने अपने पूरे वक्तव्य में यह नहीं कहा कि जो लोग सच्चे गोरक्षक हैं और उनके लिए काम कर रहे हैं, हम उनके साथ हैं।

 तो इसका नकारात्मक संदेश भी जा सकता है और यह भाजपा के लिए उल्टा भी पड़ सकता है।

, लेखक – अवधेश कुमार।

, सौजन्य – राष्ट्रीय सहारा (08.08.2016).।

