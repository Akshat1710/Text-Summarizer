शिक्षक भी तो सोचें (दैनिक जागरण)।

मुख्यमंत्री नीतीश कुमार की यह घोषणा स्वागतयोग्य है कि बाकी राज्यकर्मियों के साथ नियोजित शिक्षकों को भी सातवें वेतन आयोग की अनुशंसाओं का लाभ दिया जाएगा।

 इसे लेकर भ्रम की स्थिति थी जिसे मुख्यमंत्री ने दूर कर दिया।

 सातवें वेतन आयोग की अनुशंसाओं का लाभ मिलने से नियोजित शिक्षकों के जीवन स्तर में सुधार आना तय है।

 इसी के साथ यह सवाल प्रासंगिक है कि क्या इससे प्रदेश में शिक्षा के स्तर पर भी कोई सुधारात्मक असर पड़ेगा।

 राज्य में शिक्षा की बदहाली किसी से छिपी नहीं है।

 पिछले सत्र में मेरिट घोटाला प्रकाश में आते ही माध्यमिक शिक्षा की सारी कमजोरियां उजागर हो गईं यद्यपि यह कटु सत्य है कि प्राथमिक शिक्षा की स्थिति माध्यमिक शिक्षा से भी गई-गुजरी है।

 हालत यह है कि मिडडे मील का आकर्षण न हो तो प्राथमिक विद्यालयों में विद्यार्थी जुटाना कठिन हो जाएगा।

 शिक्षक आए भी तो उनकी पढ़ाने-लिखाने में दिलचस्पी नहीं रहती।

 मुख्यमंत्री ने जीविका कार्यकर्ताओं को यह जिम्मेदारी सौंपी है कि वे स्कूलों का मुआयना करके वहां की स्थिति के बारे में रिपोर्ट दें।

 रिपोर्ट में स्कूलों की बदहाली उजागर हो रही है।

 नियोजित शिक्षक अपनी कार्यशैली से कोई ऐसा आकर्षण पैदा नहीं कर सके जिससे अभिभावक और बच्चे इन स्कूलों से प्रभावित होते।

 नियोजित शिक्षकों को सातवें वेतन आयोग की अनुशंसाओं का लाभ देने को तैयार सरकार को चाहिए कि प्राथमिक शिक्षा की बदहाली समाप्त करने के लिए कठोर कदम उठाए।

 शिक्षकों को बाध्य किया जाए कि वे नियम-नीति के मुताबिक स्कूलों का संचालन करें।

 यह व्यवस्था भी की जानी चाहिए कि जन प्रतिनिधि और अधिकारी प्राथमिक विद्यालयों का आकस्मिक मुआयना करें तथा किसी भी तरह की अव्यवस्था पाए जाने पर कठोर कार्रवाई की जाए।

 नियोजित शिक्षकों की योग्यता एक अलग चिंता है।

 राज्य सरकार को विचार करना चाहिए कि क्या किसी प्रशिक्षण के जरिए नियोजित शिक्षकों के ज्ञान का स्तर बेहतर किया जा सकता है।

 यदि ऐसा संभव है तो इसे शुरू करने में विलंब नहीं किया जाना चाहिए।

 स्थानीय संपादकीय : बिहार।

सौजन्य- दैनिक जागरण।

