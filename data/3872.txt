इस हार के बाद भाजपा (अमर उजाला : Editorial)।

 =": #0000;"बिहार में भाजपा की हार का असर उन राज्यों में दिखेगा, जहां चुनाव होने वाले हैं।

 इससे संघ के भीतर भी सवाल उठेंगे।

 यह प्रधानमंत्री मोदी के लिए रणनीतियों में सुधार का मौका होना चाहिए।

, बिहार में चुनावी अभियान के बीच राज्य की राजधानी में एक राजनीति विज्ञानी ने मेरा हाथ पकड़कर कहा था कि इस चुनाव के नतीजे बिहार के लिए कुछ बुरे जरूर हो सकते हैं, मगर देश के लिए अच्छे होंगे।

 उन्होंने समझाने वाले अंदाज में मुझसे कहा कि बिहार के मतदाता इस चुनाव में सीमित मात्रा में जातिवाद का जहर पी लेंगे, ताकि पूरे देश को सांप्रदायिकता के घातक जहर से बचाया जा सके।

 उन्होंने मुझसे यह भी कहा कि बिहार को पौराणिक कथाओं के नीलकंठ की भूमिका निभानी होगी, जिन्होंने समाज की बेहतरी के लिए विष पी लिया था।

 यह बात सुनने में थोड़ी कड़वी लग सकती है, मगर इसमें कोई संदेह नहीं कि जब भाजपा के सामने महागठबंधन की शक्ल में फिर से उभर रहे लालू यादव की चुनौती खड़ी हुई, तब उसने अपने पूरे अभियान को न सिर्फ सांप्रदायिक रंग दिया, बल्कि जाति आधार से परे जाते हुए हिंदू वोटों को एकजुट करने करने की भी कोशिश की।

 गौरतलब है कि भाजपा के इस आरोप का, कि लालू बिहार में फिर से जंगल राज ले आएंगे, जवाब देते हुए लालू यादव ने कहा था कि उनकी जीत से जंगलराज-2 नहीं, बल्कि मंडलराज-2 की वापसी होगी।

 चुनावी नतीजे जाहिर करते हैं कि बिहार ने न सिर्फ भाजपा की रणनीति को नकारा है, इससे यह भी पता चलता है कि भारतीय मतदाता हमेशा सही जनादेश देते हैं, भले इसके लिए महज डेढ़ वर्ष पहले लिए गए अपने फैसले को बदलना ही क्यों न पड़े।

एक स्तर पर देखा जाए, तो यह प्रधानमंत्री नरेंद्र मोदी की हार है।

 मगर इससे भी ज्यादा यह उस घमंड की भी हार है, जो केंद्र की वर्तमान सरकार की प्रमुख पहचान बन गया है।

 पिछले अट्ठारह महीनों में सरकार और सत्ताधारी पार्टी ने घमंड की इस भावना को खुद पर हावी होने दिया है।

 शुरुआत से ही भाजपा अपने चुनाव अभियान वाले मोड से बाहर निकल ही नहीं पाई और उसने विपक्षी दलों को साथ लेकर चलने की कोई कोशिश नहीं की।

 जल्द ही पार्टी के भीतर इसका असर दिखने लगा और पार्टी अध्यक्ष अमित शाह ने अपने कार्यालय के दरवाजे पार्टी के छोटे कार्यकर्ताओं के लिए बंद कर दिए।

 परंपरागत तौर पर भाजपा को ऐसी पार्टी नहीं माना जाता था, जो निरंकुश ढंग से संचालित होती हो, मगर अमित शाह की अगुआई में पार्टी नेतृत्व सिकुड़ता चला गया और सामूहिकता की भावना, जो पार्टी की पहचान थी, नदारद होती दिखी।

 ऐसे में, भाजपा के भीतर से लड़खड़ाहट की पहली आवाज पार्टी अध्यक्ष के खिलाफ ही सुनाई देने की आशंका है और प्रधानमंत्री नरेंद्र मोदी के लिए अब काफी मुश्किल होगा कि वह पार्टी अध्यक्ष के तौर पर अमित शाह के लिए अपना समर्थन जारी रख सकें।

भाजपा की इस हार के विश्लेषण से यह तो साफ है कि प्रधानमंत्री मोदी की जीत की लहर खत्म हो चुकी है।

 इससे यह भी पता चलता है कि दिल्ली विधानसभा चुनाव के नतीजे कोई तुक्के में मिली जीत की ओर इशारा नहीं करते थे, बल्कि अब वह एक देशव्यापी लहर का रूप लेती जा रही है।

 बिहार में भाजपा की जो हार है, दूसरे राज्यों में भी इसका असर दिखेगा।

 सबसे पहले असम पर इसका असर दिख सकता है, जहां अगले वर्ष भाजपा के लिए अच्छी संभावनाएं मानी जा रही हैं।

 यह तो साफ है कि वहां सरकार में अगर कोई बदलाव होता भी है, तो वह केवल नरेंद्र मोदी के दम पर नहीं होगा।

 बिहार में मिली हार से पश्चिम बंगाल में भी भाजपा के लिए मुश्किलें बढ़ सकती हैं।

 निस्संदेह यह प्रधानमंत्री मोदी और उनके सहयोगियों के लिए अपनी रणनीतियों में सुधार का सही मौका होना चाहिए।

बिहार में हुई हार से केंद्र सरकार के कार्य करने के तौर-तरीकों में भी फर्क आएगा।

 अब गठबंधन के सहयोगी दल भी नीति निर्माण और संसदीय कार्य संचालन में ज्यादा हिस्सेदारी की मांग करेंगे।

 इससे प्रधानमंत्री कार्यालय (पीएमओ) की ताकत में भी कमी आएगी और सरकारी कार्य संचालन की कैबिनेट पद्धति को एक बार फिर से उभरने का मौका मिलेगा, जिसकी पिछले कुछ समय से अवहेलना दिख रही थी।

बिहार में हुई हार से संघ परिवार के भीतर भी सवाल उठेंगे।

 सर्वविदित है कि संघ ने बेमन से मोदी के नेतृत्व को सिर्फ इसलिए स्वीकार कर लिया था, क्योंकि एक वही थे, जो लोकसभा चुनाव में अपने नेतृत्व में भाजपा को जीत दिला सकते थे।

 मगर पिछले डेढ़ वर्ष में चीजें बदलती दिख रही थीं।

 संघ प्रमुख मोहन भागवत ने कुछ समय पहले ही आरक्षण के सवाल पर बहस की बात उठाई थी।

 यह, दरअसल, मोदी के कद को कम करने की एक कोशिश थी।

 मगर भागवत के इस बयान ने भाजपा के अन्य पिछड़ा वर्ग (ओबीसी) समर्थकों को विचलित किया और इस धक्के से पार्टी उबर नहीं सकी।

भाजपा की यह हार कई कारकों का संयुक्त नतीजा थी।

 दरअसल, भाजपा का पूरा चुनावी अभियान सिर्फ मोदी पर केंद्रित था।

 इससे पार्टी के भीतर अजीब-सी स्थितियां बनने लगी थीं।

 पार्टी कार्यकर्ताओं का एक बड़ा हिस्सा खुद को अलग-थलग महसूस कर रहा था।

 पार्टी के भीतरी असंतुलन का यह संदेश बिहार के लोगों तक भी पहुंच रहा था।

 हालांकि भाजपा की हार का सबसे बड़ा कारण ऊंची जातियों का उसके पक्ष में ध्रुवीकरण रहा।

 1990 में पहली बार लालू के नेतृत्व में तत्कालीन जनता दल के सत्ता में आने के बाद से ऐसा ध्रुवीकरण अब तक नहीं दिखा था।

 इससे ओबीसी वर्ग में यह संदेश चला गया कि भाजपा की जीत उन्हें कमजोर करेगी।

 ओबीसी वर्ग के भीतर पनपी इस भावना ने उन्हें पूरी तरह से भाजपा के खिलाफ एकजुट कर दिया।

 साफ है कि अगले कुछ हफ्तों में मोदी को अपनी पार्टी में मौजूद अपने आलोचकों की ओर ध्यान देना होगा।

 अगर ऐसा नहीं हुआ, तो मोदी की कहानी समय से पहले खत्म भी हो सकती है।

-नीलांजन मुखोपाध्याय (वरिष्ठ पत्रकार और नरेंद्र मोदी-द मैन)।

सौजन्य :- अमर उजाला, 9.11.2015।

