निकम्मे निकाय (पत्रिका)।

भुवनेश जैन, आखिरकार राज्य सरकार ने अपने कुप्रबंध का ठीकरा मेहनतकश जनता के सिर फोड़ दिया है।

 एक फरमान जारी कर जिम, ब्यूटी पार्लर, बेकरी, कैंटीन, कैफे आदि को भी लाइसेंस के दायरे में ला दिया है।

 हो सकता है आने वाले दिनों में पान की दुकानों, हेयर ड्रेसरों और टी स्टालों को भी रोजी-रोटी कमाने के लिए लाइसेंस लेना पड़े।

 दुनिया भर में व्यापार के नियमों को सरल बनाया जा रहा है, दूसरी तरफ राजस्थान में लाइसेंसराज का विस्तार कर भ्रष्टाचार के नए रास्ते खोले जा रहे हैं।

, दिखावे के लिए हमारे राज्य में स्वच्छता अभियान, स्मार्टसिटी जैसे बड़े-बड़े ढोंग किए जा रहे हैं पर इस तरह के तुगलकी फरमान बताते हैं कि हमारा प्रशासनिक ढांचा खोखला हो चुका है।

 खासतौर से राजस्थान के नगर निगम और नगरपालिकाएं आर्थिक, प्रशासनिक और नैतिक रूप से जर्जर हो चुके हैं।

 जनता से करोड़ों रुपए वसूलने के बाद भी इनकी हालत निकम्मे भिखारियों की तरह बनी रहती है।

 बजट का बड़ा भाग या तो कर्मचारियों की फौजों के वेतन भत्तों में लग जाता है या भ्रष्टाचार की भेंट चढ़ जाता है।

, नगर निकायों के पास अधिकारों की कमी नहीं है।

 यदि दृढ़ता और संवेदनशीलता से काम किया जाए तो स्थानीय निकाय शहरों-कस्बों को साफ.-सुथरा और सुविधासंपन्न बना सकते हैं।

 आज स्वास्थ्य निरीक्षण के बहाने हर त्यौहार पर मिठाई की दुकानों पर छापे मारे जाते हैं।

 हजारों सैम्पल लिए जाते हैं, पर सजा किसी को नहीं होती।

 कचरा नहीं उठाने पर और सफाई नहीं करने पर कार्रवाई का प्रावधान है पर कार्रवाई होती नहीं, शहर सड़ते रहते हैं।

 संबंधित अधिकारियों और कर्मचारियों के घर भरते रहते हैं।

, यही हाल अब जिम, ब्यूटीपार्लर जैसे छोटे-मोटे व्यवसाय करने वालों का भी होने वाला है।

 पहले लाइसेंस लेने के लिए एक नंबर और दो नंबर में पैसे दो।

 फिर साल में चार बार निरीक्षकों को खुश करो और फिर हमेशा लाइसेंस जब्त होने की लटकती तलवार के नीचे सहम सहम कर व्यवसाय करो।

 विडंबना यह है कि हमारे यहां दो नंबर की फीस एक नंबर की फीस से भी कई गुना ज्यादा होती है।

 सरकारी कोष में पैसा कम जाता है अफसरों के घरों में ज्यादा।

 शायद ‘कौशल विकास’ का नारा हम राजस्थान में ऐसे ही साकार कर रहे हैं-ना रोजगार देंगे, ना करने देंगे।

, सौजन्य- पत्रिका।

