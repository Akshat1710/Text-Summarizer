बाघ संरक्षण (दैनिक जागरण)।

भारत में बाघों का कुनबा बढ़ रहा है और इसमें 71.05 फीसद वन भूभाग वाले उत्तराखंड की भी अच्छी-खासी भागीदारी है।

 कर्नाटक के बाद उत्तराखंड दूसरा राज्य है, जहां बाघों की सर्वाधिक तादाद है।

 2015 की गणना के अनुसार कर्नाटक में बाघों की संख्या 406 है, जबकि उत्तराखंड में 340।

 साथ ही बाघ घनत्व के मामले में कार्बेट टाइगर रिजर्व देशभर के सभी टाइगर रिजर्व में अव्वल है।

 राष्ट्रीय पशु के संरक्षण के मामले में आंकड़े सुकून देने वाले हैं।

 लेकिन, तस्वीर का दूसरा पहलू भी है और वह जुड़ा है बाघों की सुरक्षा और इनके वासस्थल से।

 पहले बात सुरक्षा की।

 इसे लेकर उत्तराखंड में दावे तो किए जाते हैं, लेकिन इनकी हवा तब निकल जाती है, जब शिकारी बेखौफ हो संरक्षित व आरक्षित क्षेत्रों में घुसकर अपनी कारगुजारियों को अंजाम दे देते हैं।

 और विभाग लकीर पीटता रह जाता है।

 यह हाल तब है, जबकि कई मौकों पर बात सामने आ चुकी है कि बावरिया जैसे कुख्यात शिकारी गिरोहों की गिद्धदृष्टि बाघ सहित दूसरे वन्यजीवों पर है।

 बाघ-गुलदार के शिकार की 80 फीसद घटनाओं में इन गिरोहों का हाथ होने से इसे बल भी मिलता है।

 बावजूद इसके बाघ सुरक्षा के नाम पर सिर्फ दावे ही हो रहे हैं।

 न तो ठीक से खुफिया तंत्र विकसित हो पाया और न दूसरे कदम ही उठाए जा सके।

 वाइल्ड लाइफ क्राइम कंट्रोल ब्यूरो की ओर से शिकारियों-तस्करों का डेटा बैंक बनाने का आग्रह भी किया जा चुका है, मगर इसकी रफ्तार बेहद सुस्त है।

 ऐसे में दूसरे राज्यों के साथ सूचनाओं का आदान-प्रदान कैसे होगा समझा जा सकता है।

 यही नहीं, स्थानीय स्तर पर पुलिस और अन्य महकमों से भी तालमेल की कमी की बातें अक्सर सुर्खियां बनती आई हैं।

 ऐसे में बाघ समेत दूसरे वन्यजीवों की सुरक्षा की स्थिति को समझा जा सकता है।

 वहीं, बाघों की संख्या बढऩे पर सूबा रश्क कर रहा है, लेकिन ये भी अपने आप में सवाल है कि इनके लिए भोजन का इंतजाम कैसे होगा।

 जाहिर है कि बाघों की संख्या में इजाफा होने पर वे संरक्षित क्षेत्रों से बाहर आकर इनसे सटे जंगलों में बसेरा बनाएंगे, लेकिन वहां उनके लिए बेहतर वासस्थल भी होना आवश्यक है।

 यदि इस पर फोकस नहीं किया गया तो बाघ जंगल की देहरी लांघ सकते हैं।

 परिणामस्वरूप मानव -बाघ संघर्ष में इजाफा होने से इनकार नहीं किया जा सकता।

 कहने का आशय ये कि बाघों की सुरक्षा और बेहतर वासस्थल के लिए वन महकमे को ठोस कार्ययोजना तैयार इसे धरातल पर उतारना होगा।

 स्थानीय संपादकीय : उत्तराखंड , सौजन्य- दैनिक जागरण।

