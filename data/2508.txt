फेफड़ों पर कहर ढा रही है शहरों की हवा (दैनिक भास्कर)।

शशि थरूर।

मेरे एक राजनयिक मित्र भारत में तीन साल की सेवा देकर स्वदेश लौट रहे थे।

 देश से बाहर जाने के पहले कराए जाने वाले चिकित्सा परीक्षण में उनसे पूछा गया कि वे रोज कितने पैकेट सिगरेट पीते हैं।

 जब उन्होंने इसका विरोध करते हुए कहा कि वे तो बिल्कुल धूम्रपान नहीं करते और इसके कड़े पाबंद हैं, तो डॉक्टर ने कहा कि उनके फेफड़ों का एक्स रे तो कुछ और ही कहानी कहता है।

 लेकिन, मेेरे मित्र ने कभी सिगरेट नहीं जलाई थी, किसी तरह का धूम्रपान नहीं किया था।

 उस बेचारे ने तो सिर्फ दिल्ली की हवा में सांस लेने का जुर्म किया था।

 लगातार तीन स्मॉग (धुएं और कोहरे का मिश्रम) वाली शीत ऋतुओं का सामना किया था।

, यह वास्तव में इतनी बुरी हालत है।

 भारत में द न्यूयॉर्क टाइम्स के पूर्व संवाददाता गार्डिनर हैरिस ने 2015 के अपने प्रसिद्ध लेख में विस्तार से बताया था कि वे समय से पहले ही अपना पद क्यों छोड़ रहे थे।

 वे सिर्फ इसलिए जा रहे थे कि दिल्ली में रहने भर से उनके बच्चों के स्वास्थ्य को नुकसान पहुंच रहा था।

 अपने आठ वर्षीय बेटे के अस्थमा की तकलीफों का वर्णन करते हुए हैरिस ने लिखा, ‘दिल्ली बच्चों के श्वसन के गंभीर संकट से जूझ रही है।

 हाल ही का एक अध्ययन बताता है कि शहर के 44 लाख स्कूली बच्चों में से करीब आधे बच्चों के फेफड़ों को विषैली हवा से स्थायी नुकसान हो चुका है।

’ हैरिस को लगा था कि वे उनके जैसे देश के बाहर काम करने वाले अन्य लोग अपने बच्चों की सेहत की कीमत पर अपना कॅरिअर आगे बढ़ा रहे हैं।

 उन्होंने निष्कर्ष निकाला था कि जिन लोगों के सामने विकल्प है और उसके बावजूद यदि वे अपनी इच्छा से यहां पर बच्चों का पालन-पोषण कर रहे हैं तो यह बहुत ही अनैतिक बात है।

 इसलिए उन्होंने बच्चों सहित भारत छोड़ दिया।

, उनके पास तो विकल्प था, जो ज्यादातर भारतीयों के पास नहीं है।

 कोलकाता के चित्तरंजन नेशनल कैंसर इंस्टीट्यूट (सीएमसीआई) ने दिल्ली में 4 से 17 वर्ष की आयु के बच्चों का अध्ययन किया था और पाया था कि उनकी सेहत और फेफड़ों की कार्यप्रणाली के महत्वपूर्ण संकेतक देश के अन्य भागों के बच्चों की तुलना में बहुत खराब थे।

 बेशक, ये आंकड़े अन्य स्थानों के बच्चों की तुलना में दिल्ली के बच्चों के लिए दोगुने से लेकर चौगुने तक खराब थे।

 इससे भी दुखद यह है कि जो नुकसान हो चुका है, उसकी भरपाई नहीं की जा सकती।

 श्वसन प्रणाली को स्थायी नुकसान हो चुका है।

 खलनायक वही है, जिसे मीडिया ‘किलर डस्ट’ कहकर बुलाता है- हवा में मौजूद ऐसे धूल व अन्य प्रदूषक तत्वों के कण, जो सांस के साथ शरीर व फेफड़ों में आ जाते हैं।

 ये कण सांस के साथ आकर फेफड़ों में फंस जाते हैं और हमारे श्वसन को प्रभावित करते हैं।

 वायु प्रदूषण के कारण समय पूर्व होने वाली मौतों की संख्या बढ़ती जा रही है।

 हवा की खराबी के कारण श्वसन रोगों, उत्पादकता में कमी और अस्पताल में भरती होने की लागत के रूप में देश को हर साल सकल घरेलू उत्पादन (जीडीपी) के एक फीसदी के बराबर नुकसान हो रहा है।

 खराब हवा के कारण फेफड़ों को पहुंच रहे नुकसान के कारण भारतीयों की उम्र औसतन तीन साल कम हो रही है।

, सिर्फ दिल्ली की कारें ही नहीं, जिसके डीज़ल से निकलता धुआं दिल्ली सरकार के इस साल की शुरुआत में लाई गई विवादास्पद लेकिन, मोटेतौर पर सफल ऑड-इवन कार योजना के निशाने पर था।

 तब विषम संख्या की नंबर प्लेट वाले लोगों को विषम तारीखों ( जैसे 1,3,5) पर कार सड़कों पर लाने की इजाज़त थी, जबकि सम संख्या की नंबर प्लेट वाले सम तारीखों (2,4,6) पर कार चला सकते थे।

, निश्चित ही कार एवं लॉरी से निकला धुआं सबसे बड़े खलनायकों में से है लेकिन, गहरा काला धुआं उगलने वाले औद्योगिक कारखाने, फुटपाथ पर रहने वालों को ठंड के खिलाफ संरक्षण देने वाली कोयले से जलने वाली सिगड़ियां, चायवालों के चूल्हे, यहां तक कि पड़ोसी राज्य हरियाणा और पंजाब के किसानों द्वारा फसल के बाद खेत में शेष ठूंठों को जलाना भी प्रदूषण की दृष्टि से कम खतरनाक नहीं है।

, ये सब ऐसे प्रदूषक तत्व पैदा करते हैं, जो दिल्ली पर छा जाते हैं।

 फिर वाहनों से निकला धुआं उस धूल में मिल जाता है, जो प्रकृति ने दिल्ली को बहुतायत में दी है।

 पूरे 2015 के साल में दिल्ली में सिर्फ चार ‘स्वच्छ हवा’ वाले दिन थे- 365 दिनों में सिर्फ चार।

 बेशक स्थिति तब और खराब हो जाती है, जब ये सारे प्रदूषक तत्व ठंड के दिनों में कोहरे में शामिल होकर उसमें कैद हो जाते हैं।

 फिर दिल्ली को मिलता है धुएं वाला कोहरा- स्मॉग- स्लैटी रंग की अपारदर्शिता, जिसमें से देखना कठिन हो जाता है, हवाई जहाजों की उड़ानों में विलंब हो जाता है और राजधानी का ट्रैफिक धीमा होकर और भी प्रदूषण फैलानेे वाला बन जाता है।

 यह दुर्घटनाओं का कारण भी बन सकता है।

हमें हवा की गुणवत्ता सुधारने को हमारी राष्ट्रीय प्राथमिकता बनाने की जरूरत है।

 स्वच्छ हवा के लिए हमें राष्ट्रीय व प्रादेशिक स्तर पर कार्रवाई योजनाएं बनानी होंगी।

 कोयले या डीज़ल से चलने वाले बिजलीघरों व कारखानों की चिमनियों से निकलने वाले और वाहनों से निकले धुएं को लेकर कड़ी शर्तें लागू करनी होंगी।

 हमें वायु प्रदूषण पर निगरानी वाले उचित तंत्र की स्थापना भी करनी होगी।

 ‘चलता है’ का रवैया अब नहीं चलने वाला।

 मेरे बचपन में व्यंग्यात्मक गीतों के अमेरिकी गीतकार टॉम लेहरर ने प्रदूषण को लेकर बहुत ही अच्छा गीत बनाया था, जिसमें ये पंक्तियां भी थीं :।

यदि आप जाएं अमेरिकी शहर।

आप उसे पाएंगे बहुत संुदर।

सिर्फ दो चीजों से आपको रहना होगा खबरदार।

पानी मत पी लेना और न हवा भीतर लेना बर्खुदार।

इन पंक्तियों से ‘अमेेरिकी शहर’ को हटाकर ‘भारतीय शहर’ कर लीजिए और आपको अपने वक्त का सटीक गीत मिल जाएगा।

 विश्व स्वास्थ्य संगठन (डब्ल्यूएचओ) कहता है कि दुनिया के सर्वाधिक प्रदूषित 20 महानगरों-शहरों में से 13 भारत में हैं।

 अब वक्त आ गया है कि हम अपनी सरकार से इस बारे में कुछ करने की मांग करें।

 हालांकि, इसके लिए कुछ नहीं, बहुत कुछ करने की जरूरत है।

(ये लेखक के अपने विचार हैं।

)।

सौजन्य- दैनिक भास्कर।

