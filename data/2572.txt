जनभागीदारी बढ़ने से ही बनेगी बात (दैनिक ट्रिब्यून)।

 =": #0000;"नदियों का जीवन।

रमेश कुमार दुबे, उत्तराखंड उच्‍च न्‍यायालय ने एक ऐतिहासिक फैसले में देश की दो पवित्र नदियों गंगा और यमुना को जीवित मानव का दर्जा देने का आदेश दिया।

 देश में यह पहली बार हुआ है जब किसी नदी को जीवित मनुष्‍य का दर्जा दिया गया हो।

 न्‍यायालय ने न्‍यूजीलैंड की वांगनुई नदी का उदाहरण दिया, जिसे डेढ़ सौ वर्षों की कानूनी लड़ाई के बाद हाल ही में इस तरह का दर्जा मिला है।

अब नये कानूनी अधिकार के साथ नदी को प्रदूषित करने वालों के खिलाफ उन्‍हीं धाराओं के तहत कार्रवाई हो सकेगी जैसे मानव उत्‍पीड़न में होती है।

 इतना ही नहीं, न्‍यायालय ने गंगा की साफ-सफाई के लिए 8 सप्‍ताह के भीतर गंगा प्रबंधन बोर्ड बनाने का आदेश भी दिया।

 गौरतलब है कि मैदानी इलाके में पहुंचते-पहुंचते दोनों नदियां प्रदूषित नदियों में तबदील हो जाती हैं।

 कमोबेश यही हालत कावेरी, गोदावरी, नर्मदा, कृष्‍णा जैसी दूसरी नदियों की है।

 इसे विडंबना ही कहा जाएगा कि दुनिया की लगभग सभी सभ्‍यताओं को जन्‍म देने वाली जो नदियां कभी जीवनदायिनी के रूप में जानी जाती थीं, वे आज मानव समाज की लापरवाही के कारण अपनी अंतिम सांसें गिन रही हैं।

 अनगिनत छोटी नदियां तो लुप्‍त होने के कगार पर पहुंच गई हैं।

 यह स्थिति तब है जब नदियों को साफ-सुथरा रखने के नाम पर अरबों रुपये खर्च किए जा चुके हैं।

नदी प्रदूषण की जड़ तलाशी जाए तो वह विकास की अदूरदर्शी नीतियों में मिलेगी।

 अंग्रेजों ने औद्योगिक व घरेलू कचरे और सीवर की गंदगी को शहरों से लगी नदियों में बहा देने की जो प्रथा शुरू की थी, उसे स्‍वतंत्र भारत की सरकारों ने आंखें मूंदकर अपना लिया।

 फिर देश में जिस गति से औद्योगिक गतिविधियों का विस्‍तार हुआ और प्रदूषण की समस्‍या पैदा हुई, उस गति से कचरे के उचित तरीके से निपटान के इंतजाम नहीं किए गए।

 उदाहरण के लिए गंगा बेसिन में हर रोज 12000 मिलियन लीटर प्रति दिन (एमएलडी) सीवेज निकलता है लेकिन सीवेज निस्‍तारण क्षमता महज 4000 एमएलडी है।

 इसी तरह प्रतिदिन 260 एमएलडी खतरनाक औद्योगिक कचरा नदी में बहाया जाता है जबकि जनवरी 2017 तक कचरा ट्रीटमेंट की क्षमता महज 149 एमएलडी थी।

 फिर जो ट्रीटमेंट प्‍लांट बने हैं, वे भी पूरी क्षमता से काम नहीं करते।

 प्रदूषण की अधिकता के कारण राष्‍ट्रीय राजधानी क्षेत्र में कई जगह यमुना में ऑक्‍सीजन की मात्रा शून्‍य के करीब पहुंच गई है।

 ठोस जमीनी योजनाओं, राजनीतिक इच्‍छाशक्ति का अभाव और भ्रष्‍टाचार के कारण नदियों को साफ-सुथरा बनाने के लिए आवंटित अरबों रुपये भ्रष्‍टाचार की भेंट चढ़ गए।

 दूसरी गलती यह हुई कि जनता ने भी नदियों का ख्‍याल नहीं रखा।

सबसे बड़ी बात यह है कि भारत में नदियों की सफाई के लिए जिस मॉडल को वैश्विक वित्‍तीय संस्‍थानों की सलाह पर अपनाया जा रहा है, उसे दुनिया के सभी विकसित देशों ने कब का पीछे छोड़ दिया है।

 बांध बनाने से नदियों का प्रवाह बाधित होता है, जिससे प्रदूषित तत्‍व समुद्र तक नहीं पहुंच पाते।

 यही कारण है कि अमेरिका, ब्रिटेन, फ्रांस, स्‍पेन आदि देशों में 4000 से अधिक बांध तोड़ दिए गए हैं।

 दूसरी ओर भारत में नदियों को बांधने का अभियान जोरों पर है।

 दूसरे, विकसित देशों में औद्योगिक व घरेलू कचरे के निस्‍तारण के लिए बड़े-बड़े शोधन यंत्र लगाए गए हैं और सीवर लाइन से गंदगी समुद्र में बहाई जा रही है।

 चीन की सरकार याग्‍सीटिसिक्‍यांग नदी में प्रदूषण रोकने के लिए नदी के समानांतर बड़ी सीवर लाइन डालकर कचरे को सीधे समुद्र में गिरा रही है लेकिन भारत में जरूरत के अनुरूप शोधन संयंत्र नहीं लगे हैं।

 यही कारण है कि अधिकांश गंदगी सीधे नदियों में बहाई जा रही है।

जमीनी हकीकत यह है कि नदियों को तब तक प्रदूषण मुक्‍त नहीं बनाया जा सकता जब तक कि जनभागीदारी न बढ़े।

 उदाहरण के लिए पंजाब के संत बलबीर सिंह सींचेवाल ने जनभागीदारी से 162 कि.मी. लंबी काली बेई नदी को प्रदूषण मुक्‍त बना डाला।

 कुछ वर्ष पूर्व तक ब्रिटेन की टेम्‍स नदी की बदबू के कारण उसके किनारे बनी ब्रिटिश संसद को हटाना पड़ा था।

 लेकिन लोगों के संयुक्‍त प्रयास से अब टेम्‍स की हालत सुधर गई।

 इसी तरह 1960 के दशक में जब सिंगापुर की नदियां प्रदूषण से कराह रही थीं तब वहां के प्रधानमंत्री ली कुआन ने नदियों को स्‍वच्‍छ बनाने का समयबद्ध कार्यक्रम तय किया।

अब तक कचरे को एक जगह एकत्र कर शोधित किया जाता है जो कि गलत है।

 होना यह चाहिए कि कचरे को उसके स्रोत पर ही शोधित किया जाए।

 औद्योगिक कचरे के निस्‍तारण का ठोस प्रबंध करना होगा।

 नदियों में पर्याप्‍त पानी बना रहे, इसके लिए पानी की बर्बादी रोकने और वर्षा जल संरक्षण के उपाय करने होंगे।

 सबसे बढ़कर नदियों की साफ-सफाई में जनभागीदारी बढ़ाई जाए।

 इन बहुआयामी उपायों को लागू करने के बाद ही नदियों को जीवित मानव का दर्जा देने का आदेश सार्थक होगा अन्‍यथा वह कागजों में सिमटकर रह जाएगा।

, सौजन्य- दैनिक ट्रिब्यून।

