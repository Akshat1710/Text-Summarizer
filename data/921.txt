सराहनीय पहल (दैनिक जागरण)।

केंद्र सरकार, दिल्ली सरकार और तीनों नगर निगमों द्वारा स्वच्छ दिल्ली अभियान की शुरुआत किया जाना साबित करता है कि सभी राजधानी को साफ करने के लिए कृतसंकल्प हैं।

 अच्छी बात यह है कि इस अभियान को सफल बनाने के लिए इन तीनों ने अपने राजनीतिक मतभेदों को भी दरकिनार कर दिया है।

 उम्मीद की जानी चाहिए कि दिल्लीवासी भी इस अभियान में पूरे तन-मन से योगदान देंगे।

 यह इसलिए भी जरूरी है कि आखिर इसका फायदा यहां के निवासियों को ही होना है।

 दिल्लीवासियों को सफाई का महत्व समझना ही होगा क्योंकि अभी तक डेंगू का प्रकोप कम नहीं हुआ है।

 इस साल सफाईकर्मियों की हड़ताल की वजह से काफी दिनों तक कूड़ा सड़क पर पड़ा रहा।

 इस कारण डेंगू के मच्छरों को प्रजनन के लिए माकूल माहौल उपलब्ध हुआ।

 इसका खामियाजा दिल्लीवासियों को भुगतना पड़ा।

 डेंगू के मरीजों की संख्या काफी तेजी से बढ़ी और इसने राजधानी में अब तक के सभी रिकॉर्ड को पीछे छोड़ दिया।

 1यह सच है कि स्वच्छ वातावरण में ही स्वच्छ शरीर व मन का विकास होता है।

, वातावरण स्वच्छ हो तो मन में विचार भी स्वच्छ ही आते हैं।

 ऐसे में साफ-सफाई बेहद आवश्यक है।

 लेकिन नगर निगम के अधिकारी कभी पैसे की कमी का रोना तो कभी कर्मचारी कम होने का बहाना बनाकर सफाई करने से इन्कार कर देते हैं।

 राजधानी में अनधिकृत कॉलोनियों का संजाल है।

 इन इलाकों की साफ-सफाई को लेकर नगर निगम संजीदा नहीं हैं।

 इस कारण यहां जगह-जगह कूड़े का अंबार लगा रहता है।

 पिछले साल 2 अक्टूबर को जब प्रधानमंत्री नरेंद्र मोदी ने स्वच्छ भारत, स्वस्थ भारत अभियान की शुरुआत की तो लोगों ने इसमें बढ़-चढ़कर हिस्सा लिया, लेकिन जैसे-जैसे वक्त बीतता गया, लोग इससे विमुख होते चले गए।

 हालांकि कई जगह साफ-सफाई ऐसी हुई कि जहां से लोग पहले गुजरने से परहेज करते थे, अब वहां बैठकर घंटों समय व्यतीत करते दिख रहे हैं।

 बाजारों में भी पहले की अपेक्षा सफाई बेहतर हुई है।

 अस्पतालों में भी सफाई व्यवस्था सुधरी है।

 ऐसे में स्वच्छ दिल्ली अभियान से भी काफी उम्मीदें हैं।

 उम्मीद की जानी चाहिए कि दिल्लीवासी वैसी जगहों की ज्यादा से ज्यादा जानकारी नगर निगम और सरकार को मोबाइल फोन के जरिये उपलब्ध कराएंगे जहां हर वक्त कूड़ा फैला रहता है।

सौजन्य :- दैनिक जागरण 24.11.2015,  ।

