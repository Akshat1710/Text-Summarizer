अटकलों के चक्रवात में फंसी चेन्नई (हिन्दुस्तान)।

भ्रष्टाचार के खिलाफ प्रधानमंत्री की जंग- नोटबंदी- के अप्रत्याशित परिणाम तमिलनाडु में सामने आए हैं।

 पिछले हफ्ते जब आयकर विभाग के टोही अफसरों ने एक अंतरराज्यीय खनन कारोबारी को अपनी गिरफ्त में लेते हुए उसके पास से कई टन सोना और करोड़ों के नए-पुराने नोट जब्त किए, तब शायद ही किसी ने यह सोचा होगा कि भ्रष्टाचार की वह सुरंग सूबे के सबसे बड़े प्रशासनिक अधिकारी यानी मुख्य सचिव राम मोहन राव के घर में जाकर खुलेगी।

 कोई नहीं जानता कि इन घटनाक्रमों से अन्नाद्रमुक के नेता किस कदर प्रभावित होंगे, क्योंकि राव का जयललिता सरकार के तमाम बड़े ओहदेदारों और पार्टी नेताओं से बेहद करीबी रिश्ता रहा है।

 इनमें मुख्यमंत्री ओ पन्नीरसेल्वम और दिवंगत जयललिता की स्वघोषित बहन ‘वी के शशिकला’ शामिल हैं।

 राम मोहन राव मुख्य सचिव बनने से पहले जयललिता के सचिव हुआ करते थे और 19 अधिकारियों की वरिष्ठता को नजरअंदाज करके उन्हें इस पद पर पहुंचाया गया था।

, करीब तीन सप्ताह पहले तमिलनाडु में काफी सहजता से सत्ता परिवर्तन हुआ था और पन्नीरसेल्वम मुख्यमंत्री बनाए गए थे।

 इस सप्ताह के अंत तक शशिकला पार्टी महासचिव के रूप में अन्नाद्रमुक की सुप्रीमो बनने को तैयार हैं।

 मुमकिन है कि वह मुख्यमंत्री बनने की कोशिश करें।

 पार्टी के दिग्गज नेता, मंत्री और विधायक पहले ही इस बात के लिए अपनी रजामंदी दे चुके हैं, मगर कार्यकर्ता इस बात को मानने को तैयार नहीं हैं।

 यही वह चुनौती है, जिससे निपटना शशिकला के लिए मुश्किल हो सकता है।

, इस बीच सूबे के राजनेताओं, अधिकारियों और कारोबारियों में हड़कंप मचा है कि पता नहीं, आयकर छापों का अगला शिकार कौन हो।

 चेन्नई अटकलों की गिरफ्त में है, जिसकी सघनता शायद वरदा तूफान से ज्यादा साबित हो।

 इस चक्रवात ने शहर के हजारों पेड़ों, बिजली व टेलीफोन के खंबों को जड़ से उखाड़ दिया था, चेन्नई अंधेरे में डूब गई थी।

 आम आदमी ने तो अपनी रोजमर्रा की जिंदगी को तेजी से सहेज लिया, मगर वीवीआईपी ने खुद को एक और बुरे चक्रवात में फंसा पाया और यह आयकर अधिकारियों के ताबड़तोड़ छापों से पैदा हुआ है।

, चेन्नई के आयकर विभाग में 200 अधिकारी तैनात हैं, राव के खिलाफ जांच के लिए हैदराबाद और बेंगलुरु से 65 अन्य आयकर अधिकारियों को चेन्नई बुलाया गया है।

 इस बात ने कई आशंकाओं को जन्म दिया है।

 सीआरपीएफ के एक दल को इन आयकर अधिकारियों की मदद करने के लिए तैयार रहने को कहा गया है।

 पिछले सप्ताह आयकर विभाग के खुफिया अधिकारियों ने मुख्य सचिव के घर व 14 अन्य जगहों पर छापे मारकर पांच किलो सोना और 30 लाख रुपये के नए नोट और निवेश से जुड़े कई दस्तावेज बरामद किए थे।

 एक चौंकाने वाले कदम के तहत मुख्य सचिव के दफ्तर की भी तलाशी ली गई।

 उनके कक्ष के आगे मुख्यमंत्री का कक्ष है।

 पता नहीं, पन्नीरसेल्वम को इन छापों के बारे में कोई सूचना दी भी गई थी या नहीं।

 पर राज्य पुलिस इस बात से बिल्कुल बेखबर थी कि कार्रवाई के वक्त सीआरपीएफ तैनात थी।

, इस पूरे मामले के पीछे केंद्र की भूमिका से इनकार नहीं किया जा सकता।

 विरोधी दल के नेता एम के स्टालिन ने सवाल खड़़ा किया है कि आखिर मुख्यमंत्री पन्नीरसेल्वम ने इन छापों पर चुप्पी क्यों ओढ़ रखी है, जबकि नई दिल्ली में प्रधानमंत्री से उनकी मुलाकात के अगले ही दिन ये छापे डाले गए।

 आयकर अधिकारियों की जांच का दायरा अब व्यापक हो गया है।

 एक साझा कार्रवाई में आयकर व डीआरआई अधिकारियों ने कोलकाता के बड़े कारोबारी पारसमल लोढ़ा को हिरासत में लिया।

 संदेह है कि उन्होंने पुराने नोटों को नए नोटों से बदलने में रेड्डी समेत कई लोगों की मदद की।

 आरोप है कि लोढ़ा ने मलेशिया, थाईलैंड और सिंगापुर में कई निवेश कर रखे हैं, जिनमें राज्य के नेताओं व नौकरशाहों की दौलत लगी है।

, जब जयललिता 75 दिनों तक अपोलो अस्पताल की आईसीयू में थीं, तब राम मोहन राव और मुख्यमंत्री की सलाहकार शीला बालाकृष्णन ही वे अधिकारी थे, जो अस्पताल के अस्थायी दफ्तर से राज्य का प्रशासन चला रहे थे।

 रिपोर्ट है कि जयललिता के अंतिम संस्कार की व्यवस्था के लिए राव ने रेड्डी को कई फोन किए थे।

 चूंकि आयकर अधिकारी रेड्डी के फोन कॉल की निगरानी कर रहे थे, तभी संयोग से राव की कॉल उन्हें मिल गई।

 जब राव अपोलो से दफ्तर चला रहे थे, तब शशिकला उसी अस्पताल में जयललिता की सेवा में जुटी थीं।

 वह एकमात्र ऐसी व्यक्ति थीं, जो डॉक्टरों के अलावा जयललिता के पास रह सकती थीं।

 यहां तक कि मुख्यमंत्री का कामकाज देख रहे पन्नीरसेल्वम भी जयललिता से नहीं मिल पाए या शायद एकाध बार मिले हों।

 तो फिर नौकरशाही कौन चला रहा था।

 इसका अंदाजा कोई भी लगा सकता है।

, ऐसे अनेक सवाल हैं, जिनका उत्तर अन्नाद्रमुक के कार्यकर्ता मांग रहे हैं।

 आखिर आईसीयू में रहने के दौरान जयललिता की एक भी तस्वीर क्यों नहीं जारी की गई।

 जब हफ्तों तक अस्पताल-बुलेटिन में मुख्समंत्री की सेहत सुधरने का दावा किया जा रहा था, तो फिर अचानक उनकी हालत कैसे बिगड़ गई।

 इतवार को कहा गया कि मुख्यमंत्री का एक साधारण सा ऑपरेशन किया जा रहा है, जबकि वह काफी बड़ा हो गया था।

 कैसे।

 अगले दिन पार्टी विधायकों को बुलाकर सादे कागज पर दस्तखत लिए गए।

 क्यों।

 जयललिता की मौत की घोषणा के दो घंटे के भीतर आधी रात को पन्नीरसेल्वम और 31 मंत्रियों को शपथ दिलाई गई थी।

 आखिर इतनी जल्दबाजी क्या थी।

, अन्नाद्रमुक एक ऐसी पार्टी होने का दावा करती है, जिसमें फौज सरीखा अनुशासन है।

 मगर परदे के पीछे जो दांव चले गए, वे कार्यकर्ताओं को नाराज कर रहे हैं।

 पार्टी पदाधिकारी, विधायक, मंत्री तो शशिकला को महासचिव बनाने पर मुहर लगाते दिख रहे हैं, मगर कार्यकर्ता इसका विरोध कर रहे हैं।

 ऐसे में सिर्फ दो परिस्थितियां उभर सकती हैं- अपने अंतर्विरोधों के परिणामस्वरूप अन्नाद्रमुक दो हिस्सों में बंट जाए या फिर पन्नीरसेल्वम और शशिकला खुद को आयकर छापों के जाल में फंसा हुआ पाएं।

 गौरतलब है कि शशिकला और उनके परिवार को आय से अधिक संपत्ति के मुकदमे में दोषी करार दिया जा चुका है।

 हाईकोर्ट ने इसे रद्द कर दिया था, लेकिन हाईकोर्ट के फैसले के खिलाफ सुप्रीम कोर्ट में अपील लंबित है।

(ये लेखक के अपने विचार हैं), – एस श्रीनिवासन, वरिष्ठ तमिल पत्रकार।

सौजन्य- हिन्दुस्तान।

