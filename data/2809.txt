भरोसे का संकट (दैनिक जागरण )।

जागृति बढ़ने के साथ-साथ लोगों की अपेक्षाएं बढ़ती गई हैं।

 आर्थिक, कला, शिक्षा, कृषि आदि क्षेत्रों में संभावनाएं संकीर्ण होने के कारण राजनीति में स्पर्धा तेज हुई है।

 लोग खाली होंगे तो कहीं न कहीं जाएंगे ही।

 लोगों को अपनी आवश्यकताओं की पूर्ति करने के लिए तमाम प्रयास करने होते हैं।

 इस तरह से राजनीति में भीड़ बढ़ती गई और कुछ लोग अपनी तमाम जरूरतों की पूर्ति यहीं से करने लगे।

 कुछ लोगों के लिए राजनीति व्यवसाय बन गई।

 कुछ असामाजिक तत्वों ने भी अपनी सुरक्षा एवं आर्थिक लाभ के कारण भी राजनीति में दस्तक दी।

 येन-केन-प्रकारेण सत्ता प्राप्त करने की होड़ पैदा हो गई और वह धीरे-धीरे स्वार्थपरता की ओर धकेलती गई।

 ऐसी परिस्थितियों की उपज होने लगी कि एक पार्टी के द्वारा कही गई बात का दूसरी पार्टी द्वारा विरोध करने की संस्कृति पैदा हो गई।

 ऐसी परिस्थितियों में लोगों का विधायिका पर विश्वास भी घटने लगा और न्यायपालिका पर उसका भरोसा मजबूत हुआ है।

 भ्रष्टाचार और तमाम समस्याओं का जब हल विधायिका व कार्यपालिका के माध्यम से नहीं मिला तो लोगों ने जनहित याचिका का सहारा लेना शुरू कर दिया।

 प्रतिनिधियों के चुनाव में जनता की सीधी भागीदारी होने के कारण उनसे अपेक्षाएं भी ज्यादा हो गई हैं।

 चुनाव के दौरान राजनीतिक लोगों ने भी ऐसा ही वायदा किया कि जैसे सारी समस्याओं का समाधान उन्हीं के पास है।

 कार्यपालिका और विधायिका में क्या हो रहा है उससे जनता का खास सरोकार नहीं रहता है।

 धीरे-धीरे ऐसी अवधारणा पैदा हुई कि व्यवस्था में कुछ भी गड़बड़ी हो, उसके लिए राजनीतिक लोग जिम्मेदार हैं।

, यह सवाल जरूर पैदा होता है कि जब देश का नेतृत्व तो राजनीतिक लोगों के हाथ में है तो असफलताओं के लिए उन्हें नहीं तो और किसे जिम्मेदार ठहराया जाएगा।

 यह यक्ष प्रश्न है, जिसको समझना होगा।

 किसी समाज और देश में कितना भी क्षमतावान और महान नेतृत्व हो, अगर उसके साथ मध्यम वर्ग ईमानदारी से नहीं खड़ा होता तो इसमें नेतृत्व की गलती नहीं है।

 मध्यकाल में भारत यूरोप के दूसरे देशों के समकक्ष था, लेकिन 18वीं एवं 19वीं सदी तक आते-आते वे आगे निकल गए।

 जो वहां हो सका वह हमारे यहां नहीं हुआ।

 यूरोप में पुनर्जागरण और सुधारों का दौर पैदा हुआ।

 वहां वैज्ञानिक सोच, व्यक्ति की स्वतंत्रता, अभिव्यक्ति की आजादी और लोगों के व्यक्तिगत अधिकार की बात जोरों से उठी।

 इसकी वजह से तकनीक, शोध और जनतंत्र आदि को पनपने का अवसर मिला।

 वहां मध्यम एवं उदारवादी वर्ग का जन्म हुआ, जो प्रगतिशील और आधुनिक ख्याल का था।

 हमारे यहां मध्यम वर्ग से ज्यादा अभिजात्य वर्ग या गरीब तबका उदारवादी है।

 विकसित देशों में राजनीति को आकर्षक नहीं माना जाता और न ही बहुत भीड़-भाड़ है, क्योंकि अन्य विकल्प बेहतर हैं।

 अमेरिका, जापान और यूरोपीय देशों में राजनीति के प्रति आकर्षण नहीं के बराबर है।

 वैसी परिस्थिति अगर हमने नहीं पैदा की तो राजनीति में भीड़-भाड़ बढ़ती रहेगी और जनतंत्र की जो अवधारणा है उसको हकीकत तक नहीं पहुंचाया जा सकता।

, गुजरात हाईकोर्ट के एक न्यायाधीश ने हार्दिक पटेल के मामले की सुनवाई के समय में कहा कि आरक्षण और भ्रष्टाचार से देश बर्बाद हो रहा है।

 उन्होंने अचानक ही ऐसा नहीं कह दिया।

 60-70 के दशक के जज ऐसा नहीं कह सकते थे, क्योंकि उस समय उन्होंने कानून बनाना नहीं शुरू किया था।

 हमारे संविधान में विधायिका, कार्यपालिका एवं न्यायपालिका सभी के परिभाषित कार्यक्षेत्र हैं।

 न्यायपालिका का अधिकार-क्षेत्र विधायिका के द्वारा बनाए गए कानून की व्याख्या करना है, न कि कानून बनाना।

 अब तो मान्यता हो गई है कि सुप्रीम कोर्ट का निर्णय देश का कानून है।

 वास्तव में संसद देश की जनता की इच्छा है।

 जनता महंगाई, विकास, भेदभाव आदि समस्याओं का समाधान जन-प्रतिनिधियों से खोजती है।

 जरूरी नहीं है कि जब प्रतिनिधि कुछ करना चाहें तो लोग उनका साथ दें।

 उदाहरण के तौर पर हरियाणा के मंत्री अनिल विज ने जब जनता के सामने आइपीएस अधिकारी से जवाबदेही मांगी तो अधिकारी का व्यवहार कुछ अजीब सा था।

 यदि मंत्री चुप रह जाते तो जनता कहती कि यह नेता बड़ा दब्बू है।

 अगर कार्रवाई की तो कुछ लोगों के साथ-साथ मीडिया ने इस घटना को इस तरह प्रदर्शित किया कि जैसे कोई गलत कार्य हुआ हो।

 कुछ बगावती अधिकारियों को जनता हीरो समझने लगती है।

 आज हालत लगभग वैसी ही है जो हिंदी फिल्मों में दिखाया जाता है।

 हंिदूी फिल्म में जनप्रतिनिधि को जोकर और अधिकारियों को मसीहा दर्शाया जाता है।

 जब थाने में रपट दर्ज न हो या कानून एवं व्यवस्था खराब हो, विकास ठप हो तब जनता इन मसीहाओं के पास न जाकर जनप्रतिनिधि का दरवाजा खटखटाती है।

 जब जनप्रतिनिधि निष्क्रिय हो जाते हैं तब की स्थिति की कल्पना की जा सकती है।

 मैं भी एक अधिकारी रहा हूं और इस वर्ग का जनता के प्रति कितना सहयोग रहता है, यह भी जानता हूं।

, दरअसल राजनीति के प्रति लोगों में नकारात्मक रवैया पैदा हो गया है।

 आजादी के बाद जो बुनियाद शासन-प्रशासन की रखी गई, उसमें क्रांतिकारी परिवर्तन संभव नहीं है।

 भ्रष्टाचार और अकर्मण्यता भी पलती गई और धीरे-धीरे इसमें सभी शामिल हो गए।

 एक जनप्रतिनिधि, अधिकारी या व्यवसायी ईमानदार हो सकता है, लेकिन जिस संस्था का वह हिस्सा है उसको पूरी तरह से ध्वस्त नहीं कर सकता।

 अब हम इस मोड़ पर पहुंच गए हैं कि इन समस्याओं को समग्रता में देखना पड़ेगा।

 कोई एक कर्तव्य करे और दूसरे देखते रहें, इससे देश आगे नहीं जा सकता।

 हर जगह अधिकार लेने की बात तो जोर-जोर से होती है, लेकिन दायित्व निभाने की कभी-कभार।

 किसी एक संस्था या व्यक्ति के हाथ में जादू की छड़ी नहीं है कि जिसके घुमाने से चाहत की पूर्ति हो जाएगी, बल्कि सभी को सुधार का हिस्सा बनना पड़ेगा।

,  ।

सौजन्य :- दैनिक जागरण ,18.01.2016, उदित राज ( भाजपा के लोकसभा सदस्य और अनुसूचित जाति-जनजाति संगठनों के महासंघ के अध्यक्ष)।

