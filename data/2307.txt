बजट सत्र से उम्मीदें (दैनिक जागरण)।

संसद के प्रत्येक सत्र से पहले विपक्षी दलों की ओर से सरकार को घेरने की तैयारी एक परंपरा सी बन गई है।

 यह परंपरा अनुचित नहीं, क्योंकि ज्वलंत मसलों को उठाना और उन पर सरकार से जवाब मांगना विपक्ष की जिम्मेदारी है।

 मुश्किल यह है कि इस जिम्मेदारी के नाम पर अब संसद को बाधित करने और हंगामा मचाने की कोशिश अधिक होती है।

 बीते सत्र में ऐसी कोशिश कुछ ज्यादा ही हुई और उसका दुष्परिणाम यह रहा कि संसद में न के बराबर विधायी कामकाज हुआ।

 सबसे निराशाजनक यह रहा कि लोकसभा से ज्यादा हंगामा राज्यसभा में हुआ, जिसके बारे में यह धारणा है कि वह दलगत हितों से परे हटकर और कहीं अधिक नीर-क्षीर ढंग से काम करती है।

 बीते सत्र के बुरे हश्र को देखते हुए यह दोनों पक्षों की जिम्मेदारी बनती है कि संसद का बजट सत्र हंगामे की भेंट न चढ़े।

 दुर्भाग्य से आसार अच्छे नहीं नजर आ रहे हैं।

 इसके संकेत तब मिले जब बजट सत्र के पहले बुलाई गई सर्वदलीय बैठक में तृणमूल कांग्र्रेस ने भाग लेने से मना कर दिया।

 उसने यह भी घोषणा की कि वह इस सत्र के पहले दो दिनों का बहिष्कार करेगी।

 इसका मतलब है कि उसके सांसद बजट के दिन भी संसद में मौजूद नहीं रहेंगे।

 इस मामले में यह तर्क दिया जा रहा है कि बजट वाले दिन बंगाल में सरस्वती पूजा है और तृणमूल सांसद उसे ही प्राथमिकता देंगे।

 इससे अच्छी बात और कोई नहीं कि तृणमूल कांग्र्रेस सांसद सरस्वती पूजा को इतना महत्व दे रहे हैं, लेकिन आखिर सर्वदलीय बैठक के बहिष्कार का क्या मतलब।

 स्पष्ट है कि तृणमूल कांग्र्रेस सरकार के विरोध की अगुआई करते हुए दिखना चाहती है और इस क्रम में वह किसी भी हद तक जाने को तैयार है।

 दरअसल यही रवैया संसद को बाधित करता है और उसकी गरिमा गिराता है।

विपक्षी दल इस पर भी जोर दे रहे हैं कि बजट सत्र के पहले हिस्से में ही नोटबंदी पर चर्चा हो।

 कायदे से तो यह चर्चा पिछले सत्र में ही होनी चाहिए थी, लेकिन हुई सिर्फ नारेबाजी।

 इससे शर्मनाक और कुछ नहीं हो सकता कि जिस फैसले से पूरा देश प्रभावित था उस पर संसद को छोड़कर अन्यत्र सभी जगह चर्चा हुई।

 इस महत्वपूर्ण मसले पर संसद में चर्चा इसीलिए नहीं हुई, क्योंकि जहां विपक्ष की दिलचस्पी नए-नए बहाने बनाकर हंगामा करने में थी वहीं सत्तापक्ष की इस हंगामे की आड़ में चर्चा से बचने की।

 दोनों का काम इसलिए और आसान हो गया, क्योंकि कथित तौर पर इस पर सहमति नहीं बनी कि चर्चा किस नियम के तहत हो।

 यह असहमति एक बहाना ही अधिक थी।

 यदि इस सत्र में भी राजनीतिक दल इसी तरह बहाने बनाकर अपना मूल काम करने से बचेंगे तो संसद की प्रतिष्ठा कायम रह पाना संभव नहीं।

 आम जनता को जितना इंतजार बजट का है उतना ही इसका भी कि इस सत्र में राजनीतिक दल क्या रुख-रवैया अपनाते हैं।

 चूंकि बजट एक संवैधानिक जरूरत है इसलिए वह तो पेश और पारित होगा ही, लेकिन अच्छा हो कि हमारे राजनीतिक दल यह समझें कि संसद का सही तरह से चलना भी एक बड़ी जरूरत है।

 मुख्य संपादकीय , सौजन्य- दैनिक जागरण।

