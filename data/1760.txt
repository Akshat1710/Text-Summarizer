राष्ट्रीय आय नीति की जरूरत (दैनिक जागरण)।

सातवें वेतन आयोग ने केंद्रीय कर्मचारियों के वेतनमान में 23.55 प्रतिशत बढ़ोतरी की सिफारिश की है।

 हर बार वेतन आयोग वेतनमान में भारी इजाफे की अनुशंसा इस आधार पर करता है कि इससे कार्यकुशलता एवं उत्पादकता में सुधार होगा।

 सवाल है कि क्या प्रति व्यक्ति आय को पूरी तरह नजरअंदाज कर इस तरह वृद्धि की जा सकती है तथा क्या तनख्वाह बढ़ाने से कार्यकुशलता बढ़ाने में मदद मिलती है।

 पहले दूसरे सवाल पर विचार करें।

 अब्राहम मैसलो ने आवश्यकता सिद्धांत का प्रतिपादन किया जिसमें उन्होंने 5 आवश्यकताओं का जिक्र किया-शारीरिक (हवा, भोजन, पानी, आवास एवं वस्त्र), सुरक्षा (व्यक्तिगत सुरक्षा, वित्तीय सुरक्षा, अच्छा स्वास्थ्य, दुर्घटना से सुरक्षा आदि), सामाजिक (स्वीकार्यता), सम्मान तथा स्वयं का कार्यान्वयन अर्थात अपनी पूरी क्षमता को प्राप्त करना।

 ये जरूरतें एक पिरामिड की शक्ल में हैं जिनमें शारीरिक जरूरत सबसे नीचे तथा स्वयं का कार्यान्वयन सबसे ऊपर है।

 क्षमता को पहचानना एवं उसके मुताबिक प्राप्त करना व्यक्तिगत है, जो हर व्यक्ति में अलग-अलग है।

 मैसलो का मत था कि पहले निम्न दर्जे की जरूरतों की पूर्ति होनी चाहिए जिनमें शारीरिक जरूरत एवं सुरक्षा शामिल है।

 यदि इन आवश्यकताओं की पूर्ति नहीं होगी तो मनुष्य कुंठित हो जाएगा तथा वह अपने विकास के लिए कुछ भी नहीं कर पाएगा।

 मैसलो ने आगे कहा कि जब एक जरूरत की पूर्ति हो जाती है तो वह प्रेरणा नहीं रह जाती है।

 एक की पूर्ति होते ही दूसरी जरूरत खड़ी हो जाती है।

 आवश्यकताएं बदलती रहती हैं।

 इसलिए मैसलो का सुझाव था कि प्रबंधन को कर्मचारियों की बदलती जरूरतों के साथ तालमेल बिठाते रहना चाहिए।

 अर्थात वेतन में बढ़ोत्तरी दक्षता बढ़ाने की कोई गारंटी नहीं है।

, दूसरा सवाल प्रति व्यक्ति आय और सरकारी कर्मचारियों के वेतन के बीच अनुपात का है।

 प्रारंभ से ही सरकारी नौकरियों को सुरक्षा एवं सम्मान से जोड़कर देखा गया है जिसमें जवाबदेही न के बराबर होती है।

 चूंकि अंग्रेज शासन करने आए थे, इसलिए उन्होंने एक लंबा-चौड़ा प्रशासनिक ढांचा खड़ा कर दिया और सरकारी अधिकारियों को आकर्षक वेतनमान दिए गए।

 1773 में रेग्युलेटिंग एक्ट के तहत जब गवर्नर-जनरल इन कौंसिल की स्थापना हुई तो गवर्नर-जनरल की तनख्वाह 25 हजार पाउंड प्रति वर्ष रखी गई तथा काउंसलर की 10 हजार पाउंड प्रति वर्ष।

 समझा जा सकता है कि 1773 में इसकी क्या कीमत होगी।

 इसलिए महात्मा गांधी ने 2 मार्च 1930 को वायसराय लॉर्ड इरविन को पत्र लिखा था कि वह अंग्रेजी हुकूमत को अभिशाप मानते हैं, क्योंकि उसने मासूम भारतीयों का लगातार शोषण कर उन्हें गरीब बनाया है।

 उन्होंने लिखा, ‘आप अपनी तनख्वाह को ही ले लें।

 यह 21,000 रुपये प्रति माह है, साथ ही कई अन्य सुविधाएं हैं।

 ब्रिटिश प्रधानमंत्री को 5,000 पाउंड प्रति वर्ष मिलता है जो वर्तमान विनिमय दर पर 5400 रुपये प्रति माह हुआ।

 आप भारत की औसत आय, जो दो आने प्रतिदिन से कम है, के विरुद्ध 700 रुपये प्रतिदिन पा रहे हैं।

 ब्रिटिश प्रधानमंत्री ग्रेट ब्रिटेन की दो रुपये प्रतिदिन की औसत आय के विरुद्ध 180 रुपये प्रतिदिन पा रहे हैं।

 इस तरह आप भारत की औसत आय का पांच हजार गुना पा रहे हैं।

, सन 1861 एक महत्वपूर्ण पड़ाव है जब इंडियन सिविल सर्विस अधिनियम पारित हुआ।

 इसका मुख्य मकसद था सिविल सेवा में की गई उन सभी नियुक्तियों को वैधता प्रदान करना जो 1793 के चार्टर एक्ट की अनदेखी करते हुए की गई थीं।

 यह कंपनी के कर्मचारियों के लिए शानदार समय था।

 इनमें से कई ने अकूत धन-संपदा इकट्ठा की।

 वायसराय कॉर्नवालिस ने भ्रष्टाचार कम करने के लिए गंभीर प्रयास किए और इसके लिए कंपनी के कर्मचारियों को काफी अच्छे वेतनमान दिए गए।

 परंतु उन्होंने एक निंदनीय परंपरा की नींव भी रखी कि किसी उच्च ओहदे पर किसी भारतीय की नियुक्ति नहीं होगी।

 कठिन संघर्ष के बाद यह प्रतिबंध खत्म हुआ और आइसीएस में भारतीयों को प्रवेश की अनुमति मिली।

, लेकिन भारतीयों को बड़े पदों से दूर रखा जाता था, क्योंकि बड़े पद का मतलब था शासन करने के लिए सत्ता और साथ में शानदार वेतन एवं अन्य सुविधाएं।

 इसके अलावा रिश्वत से बड़ी मात्र में कमाई एक अलग आकर्षण थी।

 ब्रिटिश आइसीएस अधिकारी पेंडेरेल मून ने घुटन में इस्तीफा दे दिया।

 उन्होंने लिखा है कि ब्रिटिश अधिकारी इंग्लैंड के विश्वविद्यालयों में जा-जाकर छात्रों को प्रेरित करते थे कि वे भारत जाकर अपना कॅरियर बनाएं जहां कल्पनातीत सुख-सुविधाएं अधिकारियों को प्राप्त हैं।

 कोई आश्चर्य नहीं कि 1882 में ज्योतिबा फुले ने हंटर आयोग के समक्ष ज्ञापन दिया कि सरकारी नौकरियों में कमजोर वर्गो को उनकी संख्या के अनुपात में आरक्षण मिले।

 1902 में कोल्हापुर के महाराजा छत्रपति साहूजी महाराज ने पिछड़े वर्गो को नौकरी में 50 फीसद आरक्षण दिया ताकि उनकी गरीबी खत्म हो तथा राज्य के प्रशासन में उनकी भागीदारी हो।

 यह भारत में आरक्षण दिए जाने का पहला सरकारी आदेश था।

, सरकारी नौकरी पाने की मारा-मारी सिर्फ इसलिए है कि इसमें सुरक्षा और अच्छे वेतन हैं जो पांचवें एवं छठे वेतन आयोगों द्वारा बेतहाशा बढ़ा दिए गए।

 इसके अलावा घूस एक बड़ा आकर्षण है।

 निजी क्षेत्र में शीर्ष के कुछ अधिकारियों को भले ही लाखों-करोड़ों का पैकेज मिलता हो, परंतु अधिकतर कर्मचारियों को बहुत कम तनख्वाह मिलती है।

 अभी आवश्कता इस बात की है कि एक राष्ट्रीय आय नीति बनाई जाए जो सरकार के साथ-साथ निजी क्षेत्रों पर भी लागू हो।

 साथ ही सरकारी कार्यो की दक्षता बढ़ाने के लिए विशेषज्ञों की वरिष्ठ पदों पर सीधी भर्ती की जानी चाहिए।

 अभी सरकार में ऐसे कई ग्रुप हैं जिनके सदस्यों को ताउम्र एक पदोन्नति नहीं मिलती है।

 कर्मचारी मुकदमा लड़कर थक जाता है, क्योंकि वह केंद्रीय प्रशासनिक अधिकरण (कैट) से जीतता है तो सरकार उच्च न्यायालय में अपील करती है और वहां भी हारने के बाद उच्चतम न्यायालय जाती है।

 साजिश यह होती है कि मुकदमा इतना लंबा खींचा जाए कि वह कर्मचारी रिटायर हो जाए।

 एक व्यक्ति के लिए सरकार से लड़ना लगभग असंभव है।

 ऐसे कर्मचारियों के बारे में आयोग ने कोई सिफारिश नहीं की है।

 जिस तरह समाज में जातिवाद-संप्रदायवाद के कीटाणु बजबजा रहे हैं उसी प्रकार सरकारी सेवाओं में कैडरवाद का कोढ़ है।

 कैडर जाति का नया रूप है।

 दबंग कैडर के अधिकारी दूसरों का हक बेशर्मी से हड़प लेते हैं।

 इसलिए कैडर को खत्म करने पर भी विचार होना चाहिए।

,  ।

सौजन्य :दैनिक जागरण ,24.11.2015,सुधांशु रंजन (वरिष्ठ टीवी पत्रकार एवं स्तंभकार हैं)।

