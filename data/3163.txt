नवाज शरीफ की मजबूरी (अमर उजाला : Editorial)।

 =": #0000;"भारत की ताकत और तैयारी से सहमा पाकिस्तान दबाव बनाने के लिए जब-तब परमाणु हथियारों की बात करता रहता है।

 अमेरिका में पाक विदेश सचिव के टैक्टिकल परमाणु हथियारों पर आए बयान को इसी संदर्भ में देखना चाहिए।

, पाकिस्तान के प्रधानमंत्री नवाज शरीफ के साथ अमेरिका के दौरे पर गए विदेश सचिव एजाज चौधरी ने ऐलान किया है कि पाकिस्तान ने भारत को जवाब देने के लिए छोटे परमाणु हथियार (टैक्टिकल) बना लिए हैं।

 उन्होंने यह भी कहा है कि भारत के हमले के खतरे से निपटने के लिए पाकिस्तान ने ऐसा किया है।

 दूसरी ओर, अमेरिका की बुलेटिन ऑफ एटोमिक साइंटिस्ट की हालिया न्यूक्लियर नोटबुक रिपोर्ट में बताया गया है कि जिस तेजी के साथ पाकिस्तान अपने परमाणु हथियारों की संख्या बढ़ा रहा है, उसे देखते हुए कहा जा सकता है कि 2025 तक वह दुनिया की पांचवीं सबसे बड़ी परमाणु ताकत बन सकता है।

 इसके आकलन के अनुसार अगले दस वर्ष में पाकिस्तान के परमाणु हथियार भारत के मुकाबले दोगुने हो जाएंगे।

 न केवल मध्य पूर्व एशिया, बल्कि पूरी दुनिया की सुरक्षा के मद्देनजर यह बेहद जरूरी है कि इन दोनों खबरों का विश्लेषण किया जाए।

, परमाणु हथियार दो तरह के होते हैं-टैक्टिकल और स्ट्रैटेजिकल।

 टैक्टिकल यानी छोटे परमाणु हथियारों की रेंज पांच से 50 किलोमीटर होती है।

 जबकि पृथ्वी और अग्नि जैसी लंबी दूरी की मिसाइलें स्ट्रैटेजिकल परमाणु हथियारों के तहत आती हैं।

 पाकिस्तान के विदेश सचिव अगर अमेरिका में यह बयान देते हैं कि उन्होंने टैक्टिकल परमाणु हथियार बना लिए हैं, तो इससे उसके मंसूबों पर कई सवाल उठते हैं।

 मगर सबसे पहले यह समझना जरूरी है कि पाकिस्तान जिस तेजी के साथ अपनी परमाणु ताकत बढ़ा रहा है, उसके पीछे उसका मकसद क्या है।

 दरअसल, पाकिस्तान में सेना का दबदबा किसी से छिपा नहीं है।

 पाक सेनाधिकारियों ने वहां के लोगों के मन में भारत को लेकर एक खौफ पैदा कर दिया है।

 उन्होंने ऐसा माहौल बना दिया है, मानो पाकिस्तान को सबसे बड़ा खतरा भारत से ही है।

 जबकि तथ्य यह साबित करते हैं कि पाकिस्तानी सेना ने भारत का जो हौआ बनाया है, वह सरासर गलत है।

 भारत कभी दूसरे देशों की भूमि पर कब्जा करने जैसी गतिविधियों में संलग्न नहीं रहा।

 बांग्लादेश को स्वतंत्रता दिलाने के मामले में भी भारत ने बुलावे पर हस्तक्षेप किया।

 भारत वहां रुका भी नहीं।

 आज्‍ा अगर बांग्लादेश किसी मुद्दे पर भारत की आलोचना करता है, तो ऐसा करने के लिए वह स्वतंत्र है।

 दूसरी ओर गिलगित-बाल्तिस्तान के मामले में स्वतंत्रता तो दूर की बात, पाकिस्तान वहां अपने खिलाफ आवाज उठाने तक की इजाजत नहीं देता।

 पाक सेना चाहती है कि देश की विदेश और सैन्य नीति उसी के हिसाब से चले।

, बेनजीर भुट्टो के दूसरी बार पाकिस्‍तान के प्रधानमंत्री पद की शपथ लेने से पहले भी सेना ने उनके सामने यही शर्त रखी थी।

 फिलहाल भी कुछ ऐसा ही हो रहा है।

 नवाज शरीफ सेना के प्रवक्ता बन गए हैं।

 वह वही भाषा बोल रहे हैं, जो उनकी फौज उनसे बुलवाना चाह रही है।

 पाक सेना इस बहाने यह भी सुनिश्चित करना चाहती है कि उसकी फंडिंग में कभी कोई कमी न आए।

 शायद इसीलिए मजाक में कहा जाता है कि भारत के जनरल जहां सामान्य कार में चलते हैं, वहीं पाकिस्तानी जनरल मर्सिडीज में घूमते हैं।

, एक तथ्य यह भी है कि पाकिस्तान सिर्फ अपने लिए नहीं, बल्कि सऊदी अरब के लिए भी परमाणु हथियार तैयार कर रहा है।

 इसके एवज में उसे सऊदी अरब से फंड भी मिलता है।

 सऊदी अरब की चिंताएं ईरान को लेकर हैं।

 ईरान को 15 वर्षों की मोहलत दी गई है और तकरीबन इतने ही समय में पाकिस्तान के परमाणु हथियारों का जखीरा भारत से दोगुना हो जाएगा।

 पाकिस्तान द्वारा तैयार परमाणु हथियारों में से तीस फीसदी हिस्सा सऊदी अरब का ही होगा।

 ऐेसे में, कल्पना कीजिए कि अगर ये परमाणु हथियार किसी जेहादी समूह के हाथ लग गए, तो क्या होगा।

 यह स्थिति न केवल मध्य पूर्व एशिया, बल्कि पूरी दुनिया के लिए खतरनाक है।

समझने वाली बात है कि पाकिस्तान के दिल में अमूमन भारत के खिलाफ जो डर है, उसे मिटाया नहीं जा सकता।

 2001 में संसद पर आतंकी हमले के बाद हमने पाकिस्तान के खिलाफ जो ऑपरेशन पराक्रम शुरू किया, तब की स्थितियां अलग थीं।

 तब की स्थिति में अगर पाकिस्तान पर एकदम से हमला बोलना होता, तो तकरीबन एक हफ्ते का समय जरूरी था।

 मगर अब भारत ने राजस्‍थान व पंजाब की सीमा पर इतनी सेना तैनात कर रखी है कि छह से बारह घंटे में ही पाकिस्तान पर हमला किया जा सकता है।

 ऐसे में, पाकिस्तान की चिंता समझी जा सकती है।

 इसी वजह से पाकिस्तान भारत को डराने के लिए परमाणु हथियारों की बात उठाता रहता है।

 अमेरिका में पाकिस्तानी विदेश सचिव का टैक्टिकल परमाणु हथियारों पर जो बयान आया है, उसे इसी संदर्भ में समझने की जरूरत है।

, अमेरिका में नवाज शरीफ और उनके मंत्री जो भी बयान दे रहे हैं, या जो रवैया दिखा रहे हैं, वह महज अपने लोगों को दिलासा देने की उनकी एक कोशिश है कि पाकिस्तान भी एक ताकत है।

 एफ-16 लड़ाकू विमान के खरीद समझौते के जरिये बेशक नवाज को अपने देश को कुछ उपलब्धि दिखाने का मौका मिल जाए, मगर उन्हें समझना होगा कि भारत को ऐसे विमान खरीदने की जरूरत ही नहीं है, क्योंकि उसके पास सुखोई और मिराज जैसे लड़ाकू विमान पहले से हैं, जो परमाणु हथियार ले जाने में सक्षम हैं।

 हालांकि भारत पहले से कहता आया है कि वह परमाणु हथियारों का पहले प्रयोग नहीं करेगा।

 भारत इस मामले में न्यूनतम प्रतिरोध की नीति का पालन करता आया है।

 भारत का कहना है कि उसने परमाणु हथियारों का विकास अपनी सुरक्षा के लिए किया है।

 लेकिन अगर कोई देश उस पर ऐसा हमला करता है, तो उसका मुंहतोड़ जवाब देने में भी भारत पीछे नहीं हटेगा।

 पाकिस्तान यह भी जानता है कि यदि वह ऐसी कोई पहल करेगा, तो भारत की ओर से जो जवाबी कार्रवाई होगी, वह नक्‍शे से पाकिस्तान को मिटाने के लिए काफी होगी।

, सौजन्य :- अमर उजाला, 29.10.2015, मारूफ रजा (सामरिक मामलों के विशेषज्ञ हैं)।

