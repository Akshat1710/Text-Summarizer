लौटती खुशियां (दैनिक जागरण)।

शराबबंदी के फलस्वरूप साधारण लोगों की पारिवारिक जिंदगी में जिस तरह खुशियां लौट रही हैं, उसके उदाहरण सामने आने के बाद उन मुट्ठी भर लोगों की भी धारणा बदल जानी चाहिए जो तरह-तरह के तर्क गढ़कर शराबबंदी का विरोध करते आ रहे हैं।

 पूरे राज्य से ऐसे लोगों की आपबीती सामने आ रही है जिनकी जिंदगी शराब की लत के कारण नारकीय हो चुकी थी, लेकिन अप्रैल में शराबबंदी लागू होने के बाद कोशिश करके वे इसके जाल से बाहर निकले तो खुशियों ने दामन फैलाकर उनका नई दुनिया में स्वागत किया।

 अपनी सरकार के कार्यकाल की पहली वर्षगांठ पर ऐसे परिवारों की कहानियां निश्चित रूप से मुख्यमंत्री नीतीश कुमार को प्रसन्न कर रही होंगी।

 उम्मीद की जानी चाहिए कि इन परिवारों की खुशहाली उन लोगों को भी शराब की काली दुनिया से बाहर निकलने के लिए प्रेरित एवं प्रोत्साहित करेगी जो अब तक इसका मोह पूरी तरह नहीं छोड़ पाए हैं।

 राज्य सरकार को चाहिए कि हर संभव माध्यम से ऐसे कामयाब लोगों की कहानियां प्रचारित-प्रसारित करे, जिन्होंने अपनी दृढ़ इच्छाशक्ति के बल पर शराब की लत को परास्त किया।

 इनकी बुरी लत के कारण आर्थिक रूप से जर्जर हो चुके इनके परिवार बिखराव एवं बर्बादी के चपेट में आ चुके थे, लेकिन नीतीश सरकार के साहसिक फैसले से उत्पन्न हालात ने इन्हें ‘नया जीवन ‘ प्रदान किया, जहां ये लोग अपनी मेहनत से अपने परिवार के लिए खुशियां वापस ला रहे हैं।

ऐसे उदाहरण भी सामने आ रहे हैं कि तमाम लोग जैविक कारणों से चाहते हुए भी शराब नहीं छोड़ पा रहे।

 ऐसे लोगों को समाज और सरकार के सहयोग की जरूरत है।

 दरअसल, ऐसे लोग लंबे समय से जारी लत के कारण अब सिर्फ इच्छाशक्ति के बूते शराब नहीं छोड़ सकते।

 ऐसे व्यक्तियों को मेडिकल सहायता मुहैया कराई जानी चाहिए ताकि ये लोग इलाज के जरिए शराब से छुटकारा पा सकें।

 इलाज के दौरान इन व्यक्तियों की इच्छाशक्ति बढ़ाने के लिए काउंसलिंग भी कराई जानी चाहिए।

 शराबबंदी लागू करते समय राज्य सरकार ने सभी जिलों में नशा विमुक्ति केंद्र स्थापित किए थे।

 अब यह देखा जा सकता है कि ये केंद्र अपने मकसद में किस हद तक सफल हुए।

 शराब की लत के शिकार लोग सामान्य रोगी नहीं होते।

 वास्तव में ये लोग खुद को रोगी मानते ही नहीं।

 ऐसे में इनके साथ पूरी संवेदनशीलता का परिचय दिया जाना चाहिए।

 नशा विमुक्ति केंद्रों पर अच्छे डॉक्टर, काउंसलर और पैरा मेडिकल कर्मचारी मौजूद रहें, उसी हालत में इन केंद्रों की विश्वसनीयता बन सकेगी।

 जो रोगी इन केंद्रों से शराब की लत छोड़कर निकलते हैं, उनके फॉलोअप के लिए भी कोई तंत्र होना चाहिए।

 शराबबंदी के लिए किसी भी कानून से ज्यादा जरूरी जन समर्थन है।

 कठोर कानून से बुराइयां या अपराध रोके जा सकते तो समाज बहुत पहले अपराधमुक्त हो चुका होता।

 यह आवश्यक है कि शराब के जाल में फंसे लोग शराबबंदी के महत्व को पूरी सच्चाई के साथ स्वीकार करें तथा इसके पक्ष में पूरे राज्य में माहौल बनाएं।

 शराबबंदी से शराब कारोबारियों को नुकसान हुआ होगा, लेकिन आम लोगों को इससे फायदा ही फायदा है।

 कोई व्यक्ति जैसे ही शराब छोड़ता है, उसके परिवार और जिंदगी में खुशियां लौटने लगती हैं।

 सबको दोनों बाहें फैलाकर खुशियों को आमंत्रित करना चाहिए।

 स्थानीय संपादकीय : बिहार , सौजन्य – दैनिक जागरण, 22-11-2016.।

