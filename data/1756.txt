टकराव वाला फैसला  (दैनिक जागरण)।

सुप्रीम कोर्ट और हाईकोर्ट में जजों की नियुक्ति प्रक्रिया को अधिक पारदर्शी, जवाबदेह और जिम्मेदार बनाने के लिए एक लंबे अर्से से देश में बहस चल रही है।

 इस संदर्भ में 31 दिसंबर, 2014 को सभी दलों की आम सहमति के बाद संसद ने राष्ट्रीय न्यायिक नियुक्ति आयोग के गठन के लिए एक संविधान संशोधन को मंजूरी दी, जिसके तहत पिछले 22 वर्षो से जारी कोलेजियम सिस्टम को खत्म करने पर सहमति बनी।

 लेकिन अब सुप्रीम कोर्ट की संविधान पीठ ने राष्ट्रीय न्यायिक नियुक्ति आयोग को यह कहते हुए असंवैधानिक करार दिया है कि यह संविधान के बुनियादी ढांचे का उल्लंघन करता है, जिसके तहत न्यायपालिका में किसी भी तरह का हस्तक्षेप नहीं किया जाना चाहिए।

, वास्तव में देखा जाए तो सुप्रीम कोर्ट ने इस मामले में जो फैसला दिया है वह न केवल दुर्भाग्यपूर्ण है, बल्कि असंवैधानिक भी है।

 ऐसा इसलिए, क्योंकि संविधान में जो व्यवस्था दी गई है उसके मुताबिक कानून बनाने अथवा संविधान में संशोधन का अधिकार केवल और केवल संसद के पास है और संसद का निर्णय ही अंतिम होता है।

 राष्ट्रीय न्यायिक नियुक्ति आयोग को असंवैधानिक घोषित करते समय सुप्रीम कोर्ट के लिए भी संदर्भ बिंदु संविधान ही है।

 सुप्रीम कोर्ट का दायित्व सिर्फ यही है कि वह देखे कि संसद द्वारा किया गया संशोधन संविधान सम्मत है अथवा नहीं।

, संविधान ने किसी भी व्यक्ति अथवा संस्था को निरंकुश शक्ति नहीं दी है।

 ऐसे में इस पर सवाल उठने स्वाभाविक हैं कि क्या न्यायपालिका के पास जजों की नियुक्ति के मामले में एकाधिकार होना चाहिए।

 दुनिया के किसी भी देश में ऐसा नहीं है कि जजों की नियुक्ति जजों के ही हाथ में हो।

 कोलेजियम सिस्टम के तहत अभी तक यही होता आया है कि सुप्रीम कोर्ट के मुख्य न्यायाधीश की अध्यक्षता में वरिष्ठ जज ही सुप्रीम कोर्ट और हाईकोर्ट के लिए अन्य जजों की नियुक्ति को अंतिम रूप देते हैं और राष्ट्रपति इसे मंजूरी देते हैं।

 इस व्यवस्था की कमियों-खामियों को देखते हुए ही राष्ट्रीय न्यायिक नियुक्ति आयोग का गठन किया गया, लेकिन अब जबकि सुप्रीम कोर्ट ने इसे असंवैधानिक करार दे दिया है तो देखना यही है कि अन्य विधिवेत्ता इस संदर्भ में क्या विचार करते हैं अथवा क्या रास्ता निकाला जाता है।

 इसमें कहीं कोई दोराय नहीं कि जजों की नियुक्ति के मामले में पारदर्शिता और जवाबदेही की आवश्यकता है।

, अब जबकि हमारा लोकतंत्र अधिक परिपक्व और सजग हो रहा है तो न्यायपालिका को भी लोकतांत्रिक प्रक्रिया को मजबूत करने के लिए आगे आना चाहिए और कोई ऐसा रास्ता निकालना चाहिए जिससे संसद की भावनाओं का सम्मान हो।

 आज देश में एक मजबूत सरकार है और जनता अधिक सशक्त हुई है।

 ऐसे में दो प्रमुख संस्थाओं के बीच टकराव किसी के भी हित में नहीं है।

 सुप्रीम कोर्ट का काम संविधान की व्याख्या करना है, न कि संविधान बनाना।

 संविधान बनाने अथवा उसमें बदलाव का काम और अधिकार संसद के पास है, सरकार के पास है।

, सुप्रीम कोर्ट को राष्ट्रीय न्यायिक नियुक्ति आयोग के बारे में कोई भी फैसला देने से पहले इस पर भी विचार करना चाहिए था कि जजों की नियुक्ति के संदर्भ अंतिम निर्णय राष्ट्रपति का होता है और यदि सरकार उसके द्वारा भेजे गए नामों पर विचार नहीं करती है तो क्या होगा।

 यह एक अप्रत्याशित स्थिति होगी और ऐसे में सुप्रीम कोर्ट के पास अधिक विकल्प नहीं होंगे।

 संविधान में अनुच्छेद 124 के तहत यह कहा गया है कि जजों की नियुक्ति के संदर्भ में सुप्रीम कोर्ट अथवा हाईकोर्ट के न्यायाधीशों से सलाह-मशविरा के आधार पर ही राष्ट्रपति अंतिम निर्णय लेंगे।

 जाहिर है सरकार और संसद सवरेपरि है और सुप्रीम कोर्ट की भूमिका सिर्फ सलाहकारी है।

 वह संसद द्वारा बनाए नियमों-कानूनों को अवैधानिक तभी ठहरा सकती है जबकि उनका निर्माण संविधान की भावनाओं के अनुरूप नहीं किया गया हो।

 राष्ट्रीय न्यायिक नियुक्ति आयोग के संदर्भ में भी सर्वोच्च न्यायालय यही कह रहा है कि यह संविधान के बुनियादी ढांचे का उल्लंघन करती है, लेकिन बुनियादी ढांचे की कोई स्पष्ट परिभाषा तय नहीं है।

, ऐसे में सरकार और सुप्रीम कोर्ट को मिलकर काम करना होगा और यह प्रयास करना होगा कि जज के रूप में सवरेत्तम व्यक्ति की ही नियुक्ति हो।

 जजों की नियुक्ति के संदर्भ में अकेले सुप्रीम कोर्ट को एकाधिकार मिलना आज की तिथि में स्वीकार्य नहीं हो सकता।

 ऐसे में बीच का रास्ता क्या हो, इस पर स्वयं सुप्रीम कोर्ट को ही विचार करना होगा।

 शायद यही कारण है कि मामले की गंभीरता को देखते हुए सुप्रीम कोर्ट ने कहा है कि वह तीन नवंबर से कोलेजियम सिस्टम की कमियों-खामियों को समझने और उन्हें दूर करने के लिए अगली सुनवाई करेगा।

, इस आलोक में यह स्पष्ट है कि सुप्रीम कोर्ट का मौजूदा फैसला अधूरा है और इसे पूरा मान लेना ठीक नहीं होगा।

 इस फैसले को सुप्रीम कोर्ट की असहमति के रूप में देखना चाहिए।

 निश्चित रूप में सरकार और सुप्रीम कोर्ट को मिल-बैठकर इस मसले पर बात करनी होगी और कोई रास्ता निकालना होगा।

 इसमें शायद ही किसी को आपत्ति हो कि जजों के चयन की प्रक्रिया पारदर्शी और निष्पक्ष होनी चाहिए, लेकिन इसके लिए जरूरी है कि सरकार और सुप्रीम कोर्ट के बीच बेहतर तालमेल हो।

 किसी व्यक्ति को जज बनाया जाए अथवा नहीं, इसके लिए जरूरी है कि उसकी पृष्ठभूमि व कार्यकलापों से संबंधित तमाम जानकारियां सरकार के माध्यम से सुप्रीम कोर्ट को मिलें।

 सरकार अपनी गोपनीय जानकारियों के आधार पर जजों की नियुक्ति से संबंधित आयोग अथवा संस्था को बता सकती है कि संबंधित व्यक्ति का आचरण कैसा है और उस पर किस तरह के आरोप अथवा मामले हैं।

 स्पष्ट है कि सरकार के बिना सर्वोच्च न्यायालय अकेले जजों की नियुक्ति नहीं कर सकता यानी दोनों की भागीदारी आवश्यक है।

, संविधान निर्माताओं की मूल भावना भी यही थी कि लोकतंत्र के दो प्रमुख स्तंभों के बीच किसी तरह का टकराव न हो।

 लोकतंत्र में लोक अथवा जनता ही संप्रभु होती है और संसद जनता का प्रतिनिधित्व करती है।

 ऐसे में संसद की भावनाओं का असम्मान जनभावनाओं का निरादर होगा।

 यह बेवजह नहीं है कि संसद को कानून बनाने का अधिकार दिया गया है, न कि सुप्रीम कोर्ट को।

 सुप्रीम कोर्ट का यह मानना सही नहीं है कि राष्ट्रीय न्यायिक नियुक्ति आयोग के माध्यम से सरकार न्यायपालिका के कार्य में हस्तक्षेप कर रही है।

 दुनिया के किसी भी देश में कोलेजियम सिस्टम जैसी व्यवस्था नहीं है।

 इस व्यवस्था को आगे भी जारी रखना मेरे विचार से अच्छा नहीं होगा।

 यदि ऐसा होता है तो यह एक तरह के न्यायिक वंशवाद, वर्गवाद, भाई-भतीजावाद की तरह होगा, जो न्यायिक निष्पक्षता के सिद्धांत को चोट पहुंचाने का काम करेगा।

,  , सौजन्य :- सुभाष कश्यप (संवैधानिक मामलों के विशेषज्ञ हैं) , दैनिक जागरण  ,17.10.2015।

