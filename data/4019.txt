अर्थव्यवस्था में तेजी तो कृषि सुधारों से ही आएगी (दैनिक भास्कर)।

जरा इसपर विचार करें कि जब से आर्थिक सुधार लागू हुए हैं, इन बीते 25 वर्षों में किसी दफ्तर में काम करने वाले भृत्य की औसत मासिक बेसिक आय 7500 रुपए से बढ़कर 18 हजार रुपए हो गई है और कैबिनेट सचिव की आय 20 हजार रुपए से बढ़कर 2.50 लाख रुपए हो गई है।

 हालांकि, सरकारी कर्मचारी की वेतनवृद्धि का आर्थिक उदारीकरण से कोई संबंध नहीं है, फिर भी मैं देखता हूं कि सरकारी कर्मियों की वेतनवृद्धि को आर्थिक सुधार के शानदार नतीजे के रूप में दिखाया जाता है।

, अब इसकी तुलना खेती से किसान को होने वाली आमदनी से करें।

 2016 का आर्थिक सर्वेक्षण हमें बताता है कि किसान को अपनी कृषि गतिविधियों से होने वाली आय देश के 17 राज्यों में 20 हजार रुपए सालाना है।

 इसमें वह अनाज भी शामिल है, जो वह अपने परिवार के लिए निकालकर रख लेता है।

 दूसरे शब्दों में इन राज्यों में किसान की मासिक आय सिर्फ 1,666 रुपए है।

 राष्ट्रीय स्तर पर एनएसएसओ ने किसान की मासिक आय प्रति परिवार सिर्फ तीन हजार रुपए आकी है।

 निश्चित ही किसान की यह दयनीय स्थिति आर्थिक सुधारों का नतीजा है।

 सरल शब्दों में कहें तो आर्थिक उदारता या सुधार या बाजार अर्थव्यवस्था, आप जो भी नाम देना चाहें, ने बहुसंख्यक आबादी की अनदेखी की है।

 अन्य असंगठित क्षेत्रों की तरह कृषि भी इसकी सबसे बड़ी शिकार है।

, जुलाई 1991 में डॉ. मनमोहन सिंह ने वित्त मंत्री के रूप में ऐतिहासिक भाषण देकर देश की अर्थव्यवस्था को खोल दिया था।

 मुझे याद है कि उन्होंने उद्योगों को नियंत्रण की बेड़ियों से मुक्त किया था और उन पर रियायतों की वर्षा-सी कर दी थी और फिर अगले ही पैराग्राफ में माना था कि कृषि अब भी अर्थव्यवस्था का आधार है।

 किंतु कृषि राज्यों का विषय है, उन्होंने खेती के लिए आवश्यक, प्रोत्साहन देने का मुद्‌दा राज्यों पर छोड़ दिया।

 यह पक्षपात साफ नज़र आया।

 निश्चित ही उदारीकरण का यह अनसोचा असर नहीं था बल्कि यह तो योजना का हिस्सा था।

 बाद में 1996 में विश्व बैंक ने भारत को निर्देश दिया कि वह अगले 20 वर्षों में 40 करोड़ लोगों को ग्रामीण से शहरी क्षेत्रों में स्थानांतरित करे।

 तर्क यह था कि भूमि बेशकीमती संपत्ति है और उसे अक्षम उत्पादकों यानी किसानों के भरोसे नहीं छोड़ा जा सकता।

 चूंकि किसानों की युवा पीढ़ी को खेती के अलावा कुछ आता नहीं था, विश्व बैंक ने सुझाव दिया कि भारत प्रशिक्षण संस्थानों का जाल बिछाए ताकि ये युवा औद्योगिक श्रमिक बन सकें।

 इसके साथ भूमि को किराए पर देने और उनके अधिग्रहण की शुरुआत होनी चाहिए।

, एक के बाद एक आने वाली सरकारें िवश्व बैंक के नुस्खे पर आंख मूंदकर चल रही हैं।

 प्रधानमंत्री के पद पर रहते हुए मनमोहन सिंह ने बार-बार कहा था कि भारत में 70 फीसदी किसान अतिरिक्त हैं और उन्हें शहरी क्षेत्रों में ले जाना होगा।

 रिजर्व बैंक के गवर्नर रघुराम राजन कह चुके हैं कि बड़ा सुधार तो तब होगा जब भारत खेती करने वाली आबादी के बड़े हिस्से को शहरों में बसाएगा।

 हाल ही में वित्त मंत्री अरुण जेटली ने खेती को दोष दिया है कि वह आबादी के बड़े हिस्से को जीवन-आधार देकर विषमता बढ़ाने की दोषी है।

 वे यह बताना भूल गए कि सरकारों ने जान-बूझकर खेती को वित्तीय संसाधनों से वंचित रखकर कृषक समुदाय को गरीब बनाए रखा।

 बजट प्रावधानों में खेती को दी जाने वाली कम प्राथमिकता से यह स्पष्ट है।

 11वीं योजना में खेती को पांच साल में बजट प्रावधान में सिर्फ 1 लाख करोड़ रुपए ही मिले।

 12वीं योजना के पांच वर्षों में खेती को 1.5 लाख करोड़ रुपए मिले।

 संयोग से 52 फीसदी आबादी वाली खेती को मिलने वाला बजटीय समर्थन मनरेगा के वार्षिक प्रावधान से कम है।

 इस पर गेहूं और चावल का न्यूनतम समर्थन मूल्य लगभग स्थिर ही है, क्योंकि उपज मूल्य में वार्षिक वृद्धि औसतन 4 फीसदी से ऊपर नहीं जाती।

 अाश्चर्य नहीं कि िवकल्प मिलने पर 48 फीसदी किसान खेती छोड़ना चाहते हैं।

, वास्तविकता तो यह है कि कृषि का ऐसा हश्र जान-बूझकर किया गया है बल्कि सारे आर्थिक सुधारों को कृषि की दुर्गति से सहारा मिला है।

 यदि खेती को अधिक न्यूनतम समर्थन मूल्य के जरिये उसका हक दिया होता तो औद्योगिक व्यावसाियक क्षेत्रों को नतीजा भुगतना पड़ता, क्योंकि ऊंची खाद्य कीमतों के कारण मजदूरी अधिक देनी पड़ती।

 कृषि उपज की अधिक कमत के कारण कई उद्योगों की लागत बढ़ जाती।

 कृषि में मजदूरी बढ़ती तो शहरों की ओर पलायन कम हो जाता तथा आधारभूत ढांचे निर्माण क्षेत्र के लिए सस्ता श्रम नहीं मिलता।

 स्वामीनाथन समिति की उत्पादन लागत पर 50 फीसदी मुनाफे की सिफारिश लागू करने के प्रति उदासीनता भी इसी चिंता का नतीजा है।

 सुप्रीम कोर्ट में सरकार ने लिखकर दिया है कि ऊंची कीमतें देने से बाजार अस्थिर हो जाएंगे।

 इसीलिए केंद्रीय खाद्य उपभोक्ता मंत्रालय ने राज्यों से कहा है कि वे समर्थन मूल्य के अलावा गेहूं चावल पर कोई बोनस दें।

 इस तरह आर्थिक सुधारों की असली लागत तो ग्रामीण भारत चुका रहा है, जिसमें बहुसंख्यक किसान हैं।

 पहले सामाजिक-आर्थिक सर्वेक्षण में यह विरोधाभास साफ पता चलता है।

 मानव विकास सूचकांक पर भारत 188 देशों की सूची में 130वें स्थान पर है।

 जिन आर्थिक सुधारों की हम बात करते हैं उसमें देश की 51 फीसदी संपत्ति का फायदा 1 फीसदी धनी वर्ग को मिल रहा है।

 बड़े सुधारों की जरूरत तो कृषि को है।

 सातवें वेतन आयोग की सिफारिशों को अर्थव्यवस्था को तेजी देने वाला माना जा रहा है क्योंकि इससे उपभोक्ता सामान की मांग बढ़ने की अपेक्षा है।

 कल्पना करें कि खेती में आमदनी बढ़ने से भारतीय अर्थव्यवस्था को कितना अधिक बढ़ावा मिलेगा।

 सच तो यही है कि खेती में ही अर्थव्यवस्था को तेजी देने की क्षमता है।

, दुर्भाग्य यह है कि जाने-अनजाने कृषि को ही आर्थिक सुधारों के मौजूदा दौर को चलाए रखने के लिए बलिदान देने पर मजबूर किया जा रहा है।

 दूसरे शब्दों में 60 करोड़ किसान विषमता पैदा करने वाले आर्थिक सुधारों की कीमत चुका रहे हैं।

, लेखक -देविंदर शर्मा, कृषिविशेषज्ञ एवं पर्यावरणविद ।

, (येलेखक के अपने विचार हैं।

), सौजन्य- दैनिक भास्कर (11.08.2016)।

