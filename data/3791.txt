ये कहां जा रहे हैं हम..  (राष्ट्रीय सहारा )।

सर्वोच्च न्यायालय ने, जैसी की उम्मीद जताई जा रही थी, ‘‘जल्लीकट्टू’ पर रोक पर अंतरिम रोक लगा दी है।

 इसके बाबत जारी की गई केंद्र सरकार की अधिसूचना पर केंद्र व राज्य सरकारों से चार हफ्ते के भीतर जवाब मांगा है।

 जाहिर है कि न्यायालय की इस व्यवस्था पर तमिलनाडु में एक बड़ा वर्ग तमतमा उठा है।

 इस कदर कि वह राशन कार्ड और वोटर कार्ड तक लौटाने की बात करने लगा है।

 इसकी फिक्रमंद मुख्यमंत्री जयललिता भी बिफर उठी हैं।

 उन्होंने प्रधानमंत्री नरेन्द्र मोदी से तुरंत आध्यादेश लाने का आग्रह किया है।

, जयललिता को अपने राज्य की जनता की भावनाओं का ख्याल रखने का पूरा हक है, लेकिन उन्हीं पर सड़ी-गली परम्पराओं को सही परिप्रेक्ष्य देने या उसमें समय के मुताबिक बदलाव को प्रेरित करने की भी जिम्मेदारी है।

 इस संदर्भ में ‘‘हाथी मेरे साथी’ फिल्म का उल्लेख किया जा सकता है।

 इस फिल्म में हाथी लोगों की क्रूरता का शिकार हो गया था।

 उसकी शवयात्रा के साथ राजेश खन्ना सिल्वर स्क्रीन पर गाना गाते गुजर रहे थे।

 उसमें एक बहुत प्रासंगिक सवाल उठाया गया था-उन्होंने जानना चाहा था जानवर जब किसी को मारता है तो उसे वहशी कहते हैं, लेकिन जब आदमी ने मिलकर एक जानवर की जान ली है तो क्या कहेंगे।

 जानवरों के प्रति मनुष्यों की बढ़ती ज्यादती को लेकर पूछे गए इस सवाल में तब और कई सवाल जुड़ गये, जब केंद्र सरकार ने चार साल बाद एक अधिसूचना के जरिये तमिलनाडु के पारंपरिक सांडों के खेल जल्लीकट्टू को फिर से शुरू किये जाने की अनुमति दे दी थी।

, आदिम युग में कभी संभव है, जानवर आदमी के लिए क्रीड़ा के सबब रहे हों, मनोरंजन के माध्यम रहे हों पर धीरे-धीरे मनुष्य ने विकास के सोपान तय किए तब जानवर उसकी सुविधा के जरिया बन गये।

 कभी खेती के लिए, कभी भोजन के लिए, कभी यातायात के लिए और कभी सुरक्षा-संरक्षा तथा प्रेम के प्रकटीकरण के लिए।

 लेकिन आज जब हम सभ्य होने के दावे पर इतरा रहे हैं, तब भी जानवरों से खेलने का खेल परम्परा के नाम पर जारी रखना चाहते हैं तो साफ होता है कि हमारे विकास के दावे झूठे हैं, बेमानी हैं या हम निरे ‘‘हिपोक्रेट’ हैं।

 जल्लीकट्टू परम्परा जारी रखने की हरी झंडी मिलते ही पूरे तमिलनाडु में जश्न-सा माहौल बना दिया गया हो तो ऐसे आरोपों से कैसे बचा जा सकता है।

 देश में बहुत-सी ऐसी परम्पराएं थीं और हैं जिनका होना समाज के लिए, विकसित समाज के लिए, सभ्य समाज के लिए कलंक कहा जा सकता है।

 समय-समय पर इन कलंकों को धोने के लिए हमारे समाज-सुधारक और सरकारें आगे आई।

 अगर ऐसा नहीं होता तो हम आज भी बाल-विवाह, सती-प्रथा, विधवा-उत्पीड़न सरीखी तमाम कुप्रथाओं से मुक्त नहीं हो पाते।

 इन सबको दरकिनार करते हुए सांडों के खेल जल्लीकट्टू को तमिलनाडु के पोंगल पर्व पर प्रधानमंत्री नरेन्द्र मोदी का उपहार मानकर जिस तरह वहां की मुख्यमंत्री जयललिता ने आभार प्रकट किया था और दक्षिण तमिलनाडु में पटाखे छुड़ाकर मिठाई बांटी गई; उनसे यही पता चला कि हम फिर उसी मार्ग पर लौट रहे हैं, जहां जाने की मनाही सिर्फ पशु-प्रेमी ही नहीं कर रहे थे, बल्कि सर्वोच्च अदालत ने वर्ष 2014 में अपनी सहमति भी जता दी थी।

, यही नहीं, केंद्र सरकार की जिस अधिसूचना से जल्लीकट्टू और बैलगाड़ी दौड़ को अनुमति मिली, उसी अधिसूचना का अंश यह बताता है कि भालू, बंदर, बाघ, चीते आदि को प्रदर्शन पशु (पर्फामिर्ंग एनिमल) के तौर पर प्रशिक्षित या प्रदर्शित नहीं किया जाएगा।

 हालांकि सांडों के खेल और बैलगाड़ी-दौड़ को अनुमति देते हुए कई तरह के प्रतिबंध आयद किए गये हैं।

 मसलन, पंद्रह मीटर की अर्धव्यास की दूरी सांडों के खेल के लिए और 200 मीटर की दूरी महाराष्ट्र, कर्नाटक, पंजाब, हरियाणा, केरल व गुजरात की पारम्परिक बैलगाड़ी दौड़ की सीमा तय की गयी है।

 पर एक ऐसे देश में जहां कानून तोड़ने के लिए बनते हों, जहां कानून तोड़ना प्रतिष्ठा का सबब हो, जहां कानून का पालन करना ‘‘पप्पुओं’ का पर्याय बन गया हो, वहां इन सीमाओं का अतिक्रमण नहीं होगा; यह मानना दिवास्वप्न कहा जाना चाहिए।

 मानव ने विकास के साथ बढ़ती उपभोक्तावादी संस्कृति के तहत जानवरों का जिस तरह उपयोग किया, उसी का नतीजा है कि मात्र 35 वर्षो में कोरुक प्राणियों की आबादी दुनिया भर में घटकर आधी रह गयी है।

 2008 से 2013 तक के आंकड़े ये बताते हैं कि हर साल 29,32,30,13,32,और 42 बाघों की मौत हुई जबकि देश में 47 टाइगर रिजर्व हैं।

, वहीं वनराज सिंह की मौतों के मामले भी कम चिंताजनक नहीं हैं।

 साल 2009 में 45 सिंहों की मौत हुई, वहीं वर्ष 2013-14 तक तो यह अपने उच्चतम स्तर पर पहुंच गया।

 इस साल 53 वनराजों को मौत की नींद सुला दिया गया।

 ऊंट में संख्या के लिहाज से भारत, सूडान और सोमालिया के बाद तीसरे स्थान पर था पर अब वह 10वें स्थान पर पहुंच गया है।

 जोधपुर के स्कूल ऑफ डेर्जड साइंसेज के आंकड़े बताते हैं; इस जानवर की संख्या में 50 फीसद से अधिक की गिरावट आई है।

 देश भर में आज सिर्फ पांच लाख ऊंट बचे हैं।

 एक आंकड़े के मुताबिक हर साल दुनिया भर में 55 अरब पशु मारे जाते हैं।

 सांडों की लड़ाई का खेल तमिलनाडु से लेकर स्पेन के पैमप्लोना तक होता है।

 सैन फर्निन नाम का खेल 15वीं शताब्दी से वहां खेला जा सकता है।

 नए साल की शुरुआत कोई खून-खराबे से नहीं करना चाहेगा, लेकिन कोलंबिया में हर साल नये साल पर बुल फाइट जैसे मौत का खेल होता है।

गाय जैसी जानवर सियासत की खराद पर चढ़ी हुई है।

, गाय धर्मनिरपेक्षता और सांप्रदायिकता की लड़ाई का हथियार बन गयी है जिसके बारे में पैगंबरे इस्लाम की मशहूर राय है कि ‘‘अकरमल बकर का इलाहा सैय्यदुल बाहइम’, यानी ‘‘गाय का आदर करो क्योंकि वह चौपायों की सरदार है।

’ भारत के इस्लामिक सेंटर के सदस्य मौलाना मुश्ताक ने 14 फरवरी, 2012 को लखनऊ के प्रेस क्लब में कहा था कि नबी ने गोमूत्र पीने की सलाह दी थी, इससे बीमार ठीक हो गया था।

 अमेरिकी वैज्ञानिक मैक फार्सत ने 2002 में गोमूत्र का पेटेंट औषधि के रूप में करा लिया था।

 मेलबोर्न विविद्यालय के वैज्ञानिक मैरिट क्रम्स्की का शोध बताता है कि गाय के दूध के बने क्रीम से एचआईवी से सुरक्षा होती है।

 1947 में गाय की संख्या 1 अरब 21 करोड़ थी, जो आज घटकर महज 10 करोड़ रह गयी है।

 जानवरों के अवैध कारोबार, सेक्स संबंधी दवाओं में उपयोग, सजावट और श्रृंगार के समान बनाने और नजरिये में बदलाव ने यह संकट उत्पन्न किया है।

, यह संकट तब तक दूर नहीं हो सकता, जब तक हम गलत परम्पराओं को छोड़ेंगे नहीं।

 रूढ़ परम्पराएं हमें कहीं सांडों से खेलने का मौका देती हैं, कहीं शेर की छाल पर बैठकर धर्म और अध्यात्म की यात्रा का सबब सिखाती है, कहीं मृगछाला के मार्फत पवित्रता का पैगाम देती हैं, कहीं पशुबलि के मार्फत के देवी-देवता के खुश होने की परम्परा परवान चढ़ती दिखती है।

 आज जब हमने अपने मनोरंजन के अनगिनत साधन विकसित कर लिए हैं।

 मनुष्य खुद मनुष्य के लिए तमाम जगहों और अवसरों पर मनोरंजन का साधन बन गया है, तब तो हमें इन निरीह और बेजुबान जानवरों का इस्तेमाल मनोरंजन और परम्परा के नाम पर करना बंद कर देना चाहिए।

,  , सौजन्य :- राष्ट्रीय सहारा  ,13.01.2016,योगेश मिश्र।

