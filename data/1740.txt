ड्राप आउट पर चिंता (दैनिक भास्कर)।

बुनियादी शिक्षा के स्तर पर सरकार की चिंता राज्य के लिए सुखद संकेत है।

 सरकारी स्तर पर यह प्रण कि 2019 तक झारखंड को जीरो ड्राप आउट बनाया जाएगा, एक बड़ा संकल्प है।

 पिछड़े और गरीब राज्य बने रहने में अशिक्षा भी एक बड़ा कारक है।

 केंद्रीय और राज्य स्तर पर चिंतन और कर्म दोनों में बुनियादी शिक्षा की बुनियाद मजबूत करने का प्रयास लंबे समय से किया जा रहा है।

 मध्याह्न भोजन, बच्चों को पोशाक, पठन सामग्री की सरकारी स्तर पर उपलब्धता को इससे जोड़ कर देखा जा सकता है।

 लेकिन, इन प्रयास के बावजूद मिशन के तौर पर अभी काम होना बाकी है।

 इस समय पंचायत स्तर पर चिह्नित कर बीच में स्कूल छोडऩे वाले बच्चों को फिर से पढ़ाने की कवायद शुरू करने के प्रयास की सराहना होनी चाहिए।

 चूंकि, इस अभियान में पंचायतों की भागीदारी भी तय की गई है, इसलिए इस बात की आश्वस्ति है कि यह मिशन अधूरा नहीं रहेगा।

 सर्व शिक्षा अभियान के तहत यह तय किया गया है कि जीरो ड्राप आउट घोषित होने वाली पंचायत के मुखिया, संबंधित जिला शिक्षा पदाधिकारी और जिले के उपायुक्त को ‘पर्सन ऑफ द ईयरÓ से नवाजा जाएगा।

सर्व शिक्षा अभियान की ओर से अभी एक और घोषणा की गई है।

 इसके तहत बच्चों को हवाई यात्रा कराई जाएगी।

 इस यात्रा के तहत दिल्ली के ऐतिहासिक स्थलों का भ्रमण कराया जाएगा।

 सरकारी स्कूल के बच्चों के लिए ऐसा कार्यक्रम रोचक और अनूठा है।

 लेकिन, एक घोषणा के पूर्ण होने से पहले दूसरी घोषणा थोड़ी जल्दबाजी है।

 सर्व शिक्षा अभियान की ओर से पहले घोषणा की गई थी कि बच्चों को समूह में ट्रेन से सफर कराया जाएगा।

 अभी तक एक बार भी ट्रेन का सफर बच्चे इस निमित नहीं कर सके हैं।

 सफर ट्रेन से हो या हवाई जहाज से, इसकी शुरुआत होनी चाहिए।

 एक घोषणा पूरी हो तभी दूसरी घोषणा पर विश्वास कायम होता है।

 एक अच्छी बात यह है कि इस साल राज्य के सभी जिलों में पांच-पांच पंचायतों को लक्षित किया गया है।

 ड्राप आउट के क्षेत्र में छोटी शुरुआत कर लंबा सफर तय करना है।

 यह राष्ट्रीय स्तर पर झारखंड को गौरवान्वित होने का अवसर प्रदान करेगा।

 चूंकि, यात्रा भी शिक्षा का एक माध्यम ही है, ऐसे में दिल्ली के साथ ही हैदराबाद, भुवनेश्वर आदि राज्यों में हमारे यहां के बच्चे जाएंगे तो उन राज्यों के बच्चों से, वहां की विरासत से परिचित होकर उनका ज्ञानात्मक संवेदन विकसित होगा।

 उम्मीद की जा सकती है कि बुनियादी शिक्षा को लेकर सरकार का चिंतन अपनी सार्थकता सिद्ध करेगा।

 स्थानीय संपादकीय : झारखंड , सौजन्य- दैनिक भास्कर।

