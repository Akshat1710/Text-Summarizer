साइकल पर मारामारी (नवभारत टाइम्स)।

समाजवादी पार्टी के दोनों धड़े चुनाव चिह्न साइकिल पर अपना-अपना दावा लेकर चुनाव आयोग के सामने प्रस्तुत हैं।

 उत्तर प्रदेश विधानसभा चुनाव की घोषणा से ठीक पहले चुनाव चिह्न को लेकर उठा विवाद पार्टी के लिए बुरा संकेत ही कहा जाएगा, लेकिन हालात कुछ ऐसे हैं कि इस विवाद का ज्यादा नुकसान मुलायम सिंह यादव के नेतृत्व वाले धड़े को ही उठाना पड़ेगा।

 पार्टी में वे इस कदर अकेले पड़ चुके हैं, इसका अंदाजा हाल-हाल तक उनको तो नहीं ही था, शायद अखिलेश गुट को भी नहीं था।

, अखिलेश गुट ने अपने बुलाए अधिवेशन में अमर सिंह को पार्टी से और शिवपाल यादव को राज्य अध्यक्ष पद से हटा दिया है और खुद मुलायम को भी राष्ट्रीय अध्यक्ष पद से हटाकर मार्गदर्शक नाम की अमूर्त दार्शनिक स्थिति में ला दिया है।

 दिलचस्प बात यह कि इसके बाद भी मुलायम खेमे ने हार नहीं मानी है।

 वह इस अधिवेशन को असंवैधानिक बताते हुए उसमें लिए गए तमाम फैसलों को खारिज कर रहा है और अपना पक्ष लेकर चुनाव आयोग के पास भी गया है।

, इतिहास बताता है कि पार्टियों में टूट की स्थिति में एक धड़े को पार्टी का स्थापित चुनाव चिह्न आवंटित करना चुनाव आयोग के लिए कभी आसान नहीं रहा।

 पूर्व मुख्य चुनाव आयुक्त एसवाई कुरैशी के अनुसार कम से कम पांच महीने तो इसमें लगेंगे ही।

 लेकिन विधानसभा चुनावों की तारीख तो इसी हफ्ते घोषित होने वाली है।

 ऐसे में संभावना यही है कि आयोग पार्टी के आधिकारिक चुनाव चिह्न साइकल को जब्त कर लेगा और दोनों पक्षों को तात्कालिक तौर पर अलग-अलग चुनाव चिह्न दे दिए जाएंगे।

, दो महीने के अंदर राज्य के वोटरों में नए चुनाव चिह्न की पहचान स्थापित करना बेहद मुश्किल होगा।

 लेकिन अखिलेश के साथ सरकारी मशीनरी है तो उनके लिए यह काम शायद थोड़ा आसान साबित हो।

 इसके विपरीत मुलायम सिंह के पास न सत्ता है, न ही इतने नेता-कार्यकर्ता उनके साथ रह गए हैं कि रातोंरात चुनाव चिह्न लेकर लोगों के बीच दौड़ जाएं।

 चुनाव में वोटकटवा की भूमिका निभाकर वे अपने कद का नुकसान करेंगे सो अलग।

 दशकों लंबे राजनीतिक करियर के आखिरी दौर में आकर उत्तर भारत के इस कद्दावर नेता की ऐसी फजीहत सचमुच दुखदायी है।

 ऐसे में क्या यह बेहतर नहीं होगा कि मुलायम सिंह कुछ समय के लिए बैकफुट पर चले जाएं और अपना मौका आने का इंतजार करें।

, सौजन्य – नवभारत टाइम्स।

