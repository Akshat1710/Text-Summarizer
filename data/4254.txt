निर्णायक दौर में जीएसटी (दैनिक जागरण )।

जैसा सोचा जा रहा था वैसा ही हुआ।

 शीतकालीन सत्र के पहले दो दिन भारत के संविधान में डॉ. अंबेडकर के योगदान की सार्थक चर्चा के बजाय अनर्गल प्रलाप ही हुआ।

 संसद के शीतकालीन सत्र में लोकसभा में आठ और राज्यसभा में 11 लंबित विधेयकों पर चर्चा होगी और 14 नए बिल भी प्रस्तुत किए जाएंगे।

 इनमें सबसे चर्चित और महत्वपूर्ण बिल है वस्तु और सेवा कर यानी जीएसटी।

 कांग्रेस ने अभी तक अपना रुख बिल्कुल साफ नहीं किया है।

 हालांकि केंद्र सरकार यह दावा कर रही है कि उसके पास राज्यसभा में इस बिल के पक्ष में 30 दलों का समर्थन है।

 ऐसे में राज्यसभा में वस्तु और सेवा कर संबंधी बिल बहस को किस ओर ले जाएगा, इस पर सबकी नजर होगी।

 आज जब सारा विश्व आर्थिक मंदी से जूझ रहा है और अर्थव्यवस्था को सुचारु रूप से चलाने की जिद्दोजहद में लगा है तब वस्तु और सेवा कर जैसे बिल भारत की अर्थव्यवस्था को पटरी पर लाने में सहायक हो सकते हैं।

 यह कर भारत के सकल घरेलू उत्पाद में डेढ़ से दो प्रतिशत तक अर्थात लगभग 3 लाख 6 हजार करोड़ रुपये तक का सहयोग कर सकता है।

 ध्यान रहे, सातवें वेतन आयोग की सिफारिशों को अगर भारत सरकार मान लेती है तो सरकारी खजाने पर लगभग एक लाख करोड़ रुपये का अतिरिक्त बोझ पड़ेगा।

 ऐसे में वस्तु व सेवा कर जैसे बिल अगर पास होते हैं तो क्या इसकी प्रशंसा नहीं की जानी चाहिए।

, मुख्य आर्थिक सलाहकार अरविंद सुब्रमण्यम की अध्यक्षता में गठित समिति की सिफारिशें दिसंबर महीने के पहले सप्ताह तक संभावित हैं और ऐसी भी संभावना है कि यह समिति लगभग 18 प्रतिशत तक के तटस्थ राजस्व दर की अनुशंसा कर सकती है, हालांकि कई राजनीतिक दल 20 प्रतिशत की मांग कर रहे हैं।

 इस पर अंतिम निर्णय जीएसटी के लिए बनी परिषद लेगी।

 एक बात ध्यान देने की है और वह यह कि इस अंतिम निर्णय का राज्यसभा में प्रस्तावित वस्तु सेवा कर बिल के पास होने से सीधा संबंध नहीं है।

 बिल के पारित होने के बाद परिषद 31 मार्च 2016 से पहले तक इस पर निर्णय ले सकती है और इस कानून को एक अप्रैल, 2016 से लागू किया जा सकता है।

 वस्तु और सेवा कर के लागू होने से केंद्र और राज्य सरकारों द्वारा लगाए गए कई अप्रत्यक्ष कर समाप्त कर दिए जाएंगे और उनकी जगह एक एकीकृत प्रणाली लागू कर दी जाएगी, जिसके कारण एक ओर जहां सरकार द्वारा कर संकलन में हो रहे कई तरह के व्यर्थ के खर्चो को रोकने में सहायता मिलेगी वहीं दूसरी ओर उन राज्यों को भी फायदा होगा जिनकी कर संकलन की प्रणाली भ्रष्टाचार में आकंठ डूबी है और जहां कर रिसाव (टैक्स लीकेज) चरम पर है।

 दूसरी तरफ बाजार भी वस्तु और सेवा कर बिल के राज्यसभा में पास होने को लेकर सकारात्मक है।

 ऐसा अनुमान है कि ऐसे छोटे या मध्यम उद्योग समूह जो असंगठित क्षेत्र में कार्य कर रहे हैं उन्हें इस प्रस्तावित कानून से काफी फायदा होगा।

 पिछले एक सप्ताह में मध्यम दर्जे के कई उद्योग समूहों के शेयरों में उछाल आया है।

, नि:संदेह इस बिल के पास हो जाने का राजनीतिक लाभ किसे मिलेगा, यह एक बहस का विषय हो सकता है।

 जहां कुछ नेता इस कर को संघीय ढांचे के लिए खतरनाक मानते हैं और उन्हें लगता है कि राज्य सरकारों को नए अप्रत्यक्ष कर लगाने की छूट नहीं होगी और अगर किसी राज्य सरकार को अतिरिक्त राजस्व की आवश्यकता हो तो उसके स्नोतों में कमी आ जाएगी।

 वहीं दूसरी तरफ कांग्रेस को ऐसा लगता है कि राज्यों के स्थानीय निकायों की वित्तीय स्वायत्तता पर कुठाराघात होगा और उनकी स्वतंत्रता चली जाएगी।

1विपक्ष का विरोध कई बार ऊपरी तौर पर सही भी लगता है, लेकिन अगर गंभीरता से आकलन करें तो वास्तविकता कुछ अलग प्रकार की दिखेगी।

 भारत के कई विकसित राज्यों के राजस्व में अप्रत्यक्ष कर की भागीदारी काफी ज्यादा है और भागीदारी के इस अनुपात में गुजरात, महाराष्ट्र जैसे राज्य काफी आगे हैं।

, बिहार, उड़ीसा और उत्तर-पूर्व के कई राज्य कतार में काफी पीछे खड़े दिखते हैं।

 वस्तु और सेवा कर इस अप्रत्यक्ष कर के संकलन को एकीकृत करने का प्रयास है और कोशिश यह भी है कि अनर्गल कर रिसाव को रोका जाए तथा पैसा सरकार के हाथों में सीधे और फौरी तौर पर पहुंचे।

 राज्यों के हिस्सों का बंटवारा भी तर्कसंगत और पारदर्शी हो, इसके प्रावधान किए गए हैं।

 राज्यसभा में वस्तु और सेवा कर संबंधी बिल को पास कराने के दौरान भाजपा को विपक्ष द्वारा उठाए गए मुद्दों का जवाब देना होगा।

 अरुण जेटली विपक्ष से पिछले दिनों लगातार मिलते रहे हैं, लेकिन अब तक विपक्ष के पूरी तरह सहमत होने का कोई संकेत दिखा नहीं है।

, जीएसटी के मामले में एक दशक से भी ज्यादा समय बीत चुका है।

 शुरुआत से ही वस्तु और सेवा कर के प्रति उद्योग जगत उत्साहित था और भारतीय अर्थव्यवस्था में इस कर के सकारात्मक असर की प्रशंसा में लगा था।

 फरवरी 2007 में जब तत्कालीन वित्तमंत्री की ओर से यह कहा गया कि अधिकार प्राप्त समिति केंद्र सरकार के साथ काम करेगी और 2010 तक जीएसटी को लागू कर दिया जाएगा तब ऐसा बिल्कुल नहीं लगा था कि इतने साल बीत जाएंगे।

 शुरुआती दिनों में इस पर काम भी काफी किया गया, आनन-फानन में मई 2007 में राज्यों के वित्त मंत्रियों की संयुक्त समिति का गठन कर लिया गया और नवंबर 2007 में इस संयुक्त समिति द्वारा रिपोर्ट भी सौंप दी गई।

 इसके बाद कहानी लंबी होती गई।

 नवंबर 2009 में अधिकार प्राप्त समिति ने जीएसटी की संरचना पर पहला चर्चा पत्र पेश किया।

 दिसंबर 2009 में 13वें वित्त आयोग द्वारा गठित कार्यदल ने अपनी रिपोर्ट सौंपी।

 मार्च 2011 में संविधान के 115वें संशोधन के तौर पर वस्तु और सेवा कर बिल को पेश तो किया गया, लेकिन कहानी ऐसे ही चलती रही और बिल ज्यों का त्यों पड़ा रहा।

 फिर दिसंबर 2014 में भाजपा सरकार ने इस बिल को भारतीय संविधान के 122वें संशोधन के तौर पर रखा।

 इस बीच फरवरी 2015 में 14वें वित्त आयोग ने भी इस प्रस्तावित कर पर अपनी रिपोर्ट सौंप दी और अंतत: मई 2015 में लोकसभा ने इस बिल को पारित कर दिया।

 सबकी नजर अब राज्यसभा पर है और संसद के इस शीतकालीन सत्र में इस बिल पर कैसी चर्चा होगी और आखिरकार होगा क्या, यह देखना दिलचस्प होगा।

,  , सौजन्य :- दैनिक जागरण  ,30.11.2015,राजीव मिश्र (बहुराष्ट्रीय कंपनी के अधिकारी हैं और लोकसभा टीवी के सीईओ रह चुके हैं)।

