कचरे का प्रबंधन (दैनिक जागरण)।

बाह्य शौच मुक्ति के लिए देश में बड़े राज्यों की श्रेणी में पहला स्थान झटकने वाला पहाड़ी राज्य हिमाचल के अब ठोस कचरा के प्रबंधन में जुटना पर्यावरण संरक्षण की दिशा में सकारात्मक कदम है।

 दिसंबर में कचरे को वैज्ञानिक तरीके से ठिकाने लगाने के लिए सुझाए उपाय अगर अमल में आ जाते हैं तो गांव हो या शहर, कहीं भी गंदगी नहीं दिखेगी।

 बिजली बनाने में कचरे का इस्तेमाल करने से न केवल पर्यावरण स्वच्छ होगा बल्कि वादियां भी हरी-भरी रहेंगी।

 हिमाचल को गंदगी के दाग से छुटकारा मिल जाएगा।

 ठोस कूड़ा-कचरा प्रबंधन नियम-2016 में किए गए प्रावधानों के अनुसार सरकारी व जनता के स्तर पर उपाय किए गए तो संभव है कि हिमाचल जल्द ही पहला संपूर्ण स्वच्छ राज्य बनने की ओर अग्रसर हो सकेगा।

कानून में कुछ सख्त प्रावधान किए गए हैं, जो प्रदेश के हित में होने के कारण सभी को स्वीकार्य होने चाहिए।

 सवाल जब जनहित का हो तो हर नागरिक को कर्तव्य निभाने में पीछे नहीं हटना चाहिए।

 अगर लोग कानून का पालन करते हैं तो प्रावधान चाहें कितने ही सख्त हों, उन पर कोई आंच नहीं आ सकती।

 फंसते वही लोग हैं, जो हर बात में चोर दरवाजे की तलाश में रहते हैं।

 कूड़ा फेंकने पर बिजली-पानी काटने का फैसला लोगों को कचरे को सही ठिकाने लगाने के लिए प्रेरित करेगा।

 लोगों को समझना होगा कि जिस तरह घर व आसपास की सफाई का ध्यान रखते हैं, उसी तरह बाहर की सफाई का ध्यान रखना भी उनकी जिम्मेदारी है।

घर को साफ रखना और कचरा खड्डों या नालियों में फेंकना समझदारी नहीं है।

 शासन-प्रशासन को भी इस संबंध में संजीदा होना पड़ेगा और जहां पर कूड़ेदानों की व्यवस्था नहीं है, वहां उनका प्रबंध करना होगा।

 देश के अन्य राज्यों के मुकाबले हिमाचल प्रदेश को स्वच्छ माना जाता है और यहां की आबोहवा भी साफ है।

 प्रदेश के लोगों का दायित्व है कि प्रदेश की छवि धूमिल न होने पाए।

 सरकारी स्तर पर उठाए जाने वाले कदमों की सार्थकता इसी में है कि लोग इसमें सहभागी बनें।

 पर्यावरण स्वच्छता की दिशा में बढ़ने वाले कदमों को आगे बढ़ने के लिए प्रेरित करना होगा।

 किसी भी व्यक्ति को सजा के डर से कानून का पालन नहीं करना चाहिए बल्कि सामाजिक जिम्मेदारी मानकर हर व्यक्ति को इस पुनीत कार्य में आहुति डालनी होगी।

 सरकारी स्तर पर भी इसकी पुख्ता निगरानी होनी चाहिए व कानून का पालन न करने वाले हर व्यक्ति पर कार्रवाई होनी चाहिए, चाहे वह आमजन हो या रसूखदार।

 एकल नहीं बल्कि सामूहिक प्रयासों से ही इस अभियान में सफलता पाई जा सकती है।

 लोगों के सहयोग से ही हिमाचल प्रदेश संपूर्ण स्वच्छ राज्य बनने की दिशा की ओर अग्रसर हो सकेगा।

(स्थानीय संपादकीय हिमाचल प्रदेश), सौजन्य – दैनिक जागरण,19-11-2016।

