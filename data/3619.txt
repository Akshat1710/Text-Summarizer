जवाब कहां हैं।

 (नवभारत टाइम्स)।

संसद का शीतकालीन सत्र नोटबंदी की भेंट चढ़ जाने के बाद उम्मीद की जा रही थी कि बजट सत्र में कुछ ढंग की चर्चा होगी।

 मगर राष्ट्रपति के अभिभाषण के जवाब में धन्यवाद प्रस्ताव पर कड़वी चर्चा के बाद मौजूदा सत्र का पहला दौर समाप्त हो गया और अर्थव्यवस्था से जुड़े गंभीर सवाल अपने जवाबों की बाट ही जोहते रह गए।

 यह सचमुच अफसोस की बात है कि धन्यवाद प्रस्ताव पर चली चर्चा के जवाब में प्रधानमंत्री द्वारा दोनों सदनों में दिए गए बयान तथ्यपरक जानकारियों के लिए नहीं, विपक्ष के खिलाफ की गई हल्की टिप्पणियों के लिए याद किए जा रहे हैं।

, याद रहे कि देश में नए रोजगारों का सृजन न होना एक बड़ी समस्या है और इसका जिक्र नोटबंदी के पहले से होता आ रहा है।

 यह बात अलग-अलग मंचों से उठाई जाती रही है कि बड़ी संख्या में नए रोजगार पैदा करने के अपने वादे पर सरकार खरी नहीं उतर पा रही।

 और तो और, सरकार के करीबी समझे जाने वाले भारतीय मजदूर संघ भी कई उद्योगों में मजदूरों-कर्मचारियों की छंटनी पर चिंता जताता रहा है।

 इस मोर्चे पर कुछ ठोस करने के बदले सरकार ने नोटबंदी का ऐसा फैसला ले लिया, जिससे रोजगार की रही-सही संभावनाएं भी चौपट हो गईं।

 जो छोटे उद्योग-धंधे देश में सबसे ज्यादा लोगों को रोजगार देने के लिए जाने जाते रहे हैं, वे अभी या तो बंद पड़े हैं या अपने भविष्य को लेकर बुरी तरह सशंकित हैं।

 लेकिन नोटबंदी को लेकर सत्तापक्ष और विपक्ष, दोनों ही संसद में लकीर पीटते रह गए।

, सरकार काला धन खत्म करने से लेकर भ्रष्टाचार की चूलें हिला देने, आतंकवाद को नेस्तनाबूद कर देने जैसे बेतुके दावे कर रही है, जबकि विपक्ष अभी तक बैंकों की कतारों में हुई मौतों में ही उलझा हुआ है।

 आज तमाम छोटे-मोटे कारोबारी ही नहीं, अपने-अपने क्षेत्र में दिग्गज मानी जाने वाली कंपनियां भी गंभीर अनिश्चितता का सामना कर रही हैं।

 कैश की कमी और फिर जीएसटी के प्रभाव में खेल के नियम कैसा रूप लेने वाले हैं, इसे लेकर कोई ठोस राय बनाना उनके बूते से बाहर है।

 सरकार बैंकों द्वारा ब्याज दरें घटाए जाने को नोटबंदी के फायदे की तरह पेश कर रही है।

 लेकिन यह कोई नीतिगत फैसला तो है नहीं।

, बैंकों के पास अभी कैश की बहुतायत है, जो 13 मार्च से निकासी पर लगी रोक हटने के बाद नहीं रहेगी।

 रिजर्व बैंक निकट भविष्य में ब्याज दरें ज्यों की त्यों रखने का संकेत दे रहा है।

 ऐसे में बैंक अपने इस फैसले पर कब तक डटे रह पाएंगे।

 संभव है, सरकार के पास इन मसलों पर बोलने के लिए अभी कुछ हो ही नहीं।

 ऐसे में विपक्ष को उसे स्थिति स्पष्ट करने को मजबूर करना चाहिए था।

 निष्कर्ष यह कि बजट सत्र का पहला हिस्सा बिना किसी उपयोगी चर्चा के खत्म हो गया, 9 मार्च से शुरू हो रहे इसके दूसरे हिस्से को ज्यादा फलदायी बनाया जाना चाहिए।

, सौजन्य- नवभारत टाइम्स।

