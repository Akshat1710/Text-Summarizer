दोमुंही राजनीति क्यों।

 (पत्रिका)।

कोई भी सरकार नियमों में कैसा भी बदलाव क्यों न करे, तकलीफ हमेशा आम आदमी के खाते में ही क्यों दर्ज होती है।

 राजनीतिक दलों या नेताओं पर असर क्यों नहीं पड़ता।

 नोटबंदी की परेशानियों के साथ पूरा देश यह भी देख रहा है कि बीते 40 दिनों में सरकार रोजाना कैसे नए-नए फरमान ला रही है।

 तमाम दावों के बावजूद लगता है कि सरकार असमंजस के संकट से निकल नहीं पा रही है।

 ताजा उदाहरण चौंकाने वाला है।

शनिवार को दिन में वित्त और राजस्व सचिवों ने सार्वजनिक रूप से साफ किया कि 500 और 1000 के पुराने नोट जमा कराए जाने पर भी राजनीतिक दलों के खातों की जांच नहीं की जाएगी।

 शाम होते-होते वित्त मंत्री अरुण जेटली साफ मुकर गए।

 बोले राजनीतिक दल अपने खातों में पुराने नोट जमा नहीं करा सकते, अब जनता किसको सही माने।

 लुका-छिपी के इस खेल की जरूरत क्या है।

 हर सरकार भ्रष्टाचार खात्मे के लम्बे-चौड़े वादे करती है लेकिन भ्रष्टाचार दिन दूना रात चौगुना बढ़ता जा रहा है।

 खास बात ये कि सैकड़ों करोड़ रु. के घोटालों में सबसे अधिक कोई पकड़ा जाता है तो वो राजनेता ही है।

फिर भी सरकारें राजनीतिक दलों और नेताओं को बचाने के कोई मौके नहीं छोडऩा चाहती।

 केंद्र की भाजपा सरकार भ्रष्टाचार के खिलाफ बड़ी जंग छेडऩे की बात करती है लेकिन वह राजनीतिक दलों को आरटीआई के दायरे में लाने से डर क्यों रही है।

 क्यों नहीं कानून बनाती कि राजनीतिक दल सौ रुपया चंदा भी लेंगे तो चेक से लेना होगा।

 भ्रष्टाचार खात्मे की शुरुआत घर से ही हो तो लोगों को भी लगेगा कि मंशा ठीक है।

कालेधन पर भाजपा और कांग्रेस की हठधर्मिता से संसद नहीं चल पाई।

 राहुल गांधी की प्रधानमंत्री से मुलाकात पर यदि अरविन्द केजरीवाल को दाल में कुछ काला नजर आता है तो गलत क्या है।

 देश भ्रष्टाचार मुक्त तभी हो सकता है, जब नेता ईमानदारी के रास्ते पर चलें।

 खुद करोड़ों-अरबों डकार कर जनता से भ्रष्टाचार छोडऩे की अपील का असर होने वाला नहीं।

 अन्यथा अब तक देश भ्रष्टाचार मुक्त हो चुका होता।

, सौजन्य – पत्रिका।

