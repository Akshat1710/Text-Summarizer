सक्रिय हुए नशे के सौदागर (दैनिक जागरण)।

राज्य में नोटबंदी के बाद मादक पदार्थों की तस्करी में एकाएक बढ़ोतरी होना गहन चिंताजनक है।

 गत दिनों जम्मू रेलवे स्टेशन पर पूर्व सूचना मिलने पर भी ड्रग्स तस्करों का नशे की भारी खेप को छोड़ कर भाग जाना तथा ठीक एक दिन बाद जम्मू के गंग्याल इलाके से पांच सौ के करीब दस लाख पुराने नोट व हेरोइन की खेप सहित पांच तस्करों को गिरफ्तार किया।

 यह तस्कर हेरोइन की खेप को घाटी में बेचकर यहां पहुंचे थे।

 उनका मकसद किसी तरह पुराने नोटों को खपाने का था।

 इससे पहले कि वे इन नोटों को खपा पाते कि वे पुलिस नाके पर चेकिंग के दौरान पकड़े गए।

 विडंबना यह है कि मादक पदार्थों की तस्करी में संलिप्त नेटवर्क को ध्वस्त नहीं किया जाता तब तक युवा वर्ग को इस लत से छुटकारा नहीं मिल सकता।

 दुखद पहलू यह है कि शहरों में हेरोइन का प्रचलन बड़ा है।

 इसमें समाज के समृद्ध वर्ग के युवा इस नशे का शिकार हो रहे हैं।

 यह हेरोइन थोड़ी-थोड़ी मात्रा में शहर के पाश गांधी नगर, त्रिकुटा नगर इलाकों में छात्रों को बेची जा रही है।

 पुलिस ने पिछले एक माह के दौरान कुछ लोगों को गिरफ्तार किया है, जिनसे थोड़ी मात्रा में हेरोइन पकड़ी गई।

 पुलिस को चाहिए कि इस अभियान को लगातार जारी रखें जिससे कि आरोपियों पर भी दबाव बनेगा।

अगर इस नशे के खिलाफ व्यापक अभियान नहीं चलाया तो युवा वर्ग नशे की लत में अपना भविष्य बर्बाद कर देगें।

 यह नशा छूटे नहीं छूटता।

 ड्रग्स के नशे में समाज का मध्य वर्गीय युवा फंस कर रह गया है।

 ड्रग्स का नशा राज्य के पड़ोसी राज्य पंजाब, हिमाचल प्रदेश के अलावा उत्तर प्रदेश से चोरी छिपे यहां पहुंच रहा है।

 जबकि हेरोइन की खेप सीमा पार पाकिस्तान से यहां पहुंच रही है।

 संभाग के कई क्षेत्रों में संगठित गिरोह सक्रिय हैं।

 जो कोरियर की मदद से थोड़ी थोड़ी मात्रा में हेरोइन, कोकीन, गांजा को युवाओं तक पहुंचाते है।

 इसकी तस्करी में पुलिस की भूमिका भी संदिग्ध रही है क्योंकि कुछ माह पहले हेरोइन की तस्करी में जम्मू पुलिस कंट्रोल रूम में तैनात कांस्टेबल ही शामिल था।

 मादक पदार्थों की तस्करी में करोड़ों रुपये दाव पर लगा होता है।

 ऐसे में कुछ पुलिस वाले भी स्वार्थ की खातिर तस्करों का साथ देते है।

 इसलिए आला अधिकारियों को चाहिए कि वे समय समय पर नाकों व थानों में तैनात पुलिसकर्मियों का थोड़े थोड़े समय पर तबादला नीति बनाए।

 पंजाब के रास्ते आने वाले इस मीठे जहर के लिए सीमा की ओर जाने वाले रास्तों पर भी निगरानी बढ़ानी होगी।

 अभिभावकों भी चाहिए कि अपने बच्चों की दोस्ती पर नजर रखे कि उसका नि लोगों से उठना बैठना है।

 सबसे ज्यादा नशे की गिरफ्त में आने वो सोलह से चौबीस वर्ष की उम्र के होते है।

 यह उम्र ऐसी होती है जहां युवा अच्छा और बुरे की पहचान नहीं कर पाता।

 अगर कोई बच्चा इस नशे की गिरफ्त में है तो उसकी काउंसलिंग के साथ नशामुक्ति केंद्रों में इलाज करवाया जा सकता है।

 इसमें माता पिता का सहयोग बच्चों को नई जिंदगी दे सकता है।

 स्थानीय संपादकीय : जम्मू-कश्मीर ।

सौजन्य – दैनिक जागरण, 01-12-2016।

