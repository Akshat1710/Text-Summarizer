संपादकीय : दबाव में पाकिस्तान (नई दुनिया)।

भारत की ‘सर्जिकल स्ट्राइक” की चोट सही जगह पर पड़ी है।

 इसको लेकर भले ही भ्रम हो कि 28-29 सितंबर की दरम्यानी रात हुई सैनिक कार्रवाई में कितने आतंकवादी मरे, लेकिन अब यह साफ है कि पाकिस्तान के सैन्य-खुफिया तंत्र और सियासत में इसकी वजह से अब तक हलचल मची है।

 भारत ने ‘सर्जिकल स्ट्राइक” का प्रमाण जारी करने की आवश्यकता नहीं समझी।

 मगर जिसे चोट पहुंचती है, उसे सबूत की जरूरत नहीं होती।

, पाकिस्तान के हुक्मरानों ने पहले चोट छिपाने की कोशिश की।

 लेकिन लंबे समय तक ऐसा करना संभव नहीं था।

 तो अब मुल्क के अंदर उनसे जवाब मांगे जा रहे हैं।

 ऐसे में मुमकिन है कि पहला निशाना बदनाम खुफिया एजेंसी आईएसआई के प्रमुख लेफ्टिनेंट जनरल रिजवान अख्तर बनें।

 उनका कार्यकाल अभी 13 महीने बाकी है।

 मगर अटकलें जोरों पर हैं कि उन्हें जल्द ही हटाया जा सकता है।

 आईएसआई पर दो नाकामियों का ठीकरा फूटा है।

 पहली तो यह कि उसने नियंत्रण रेखा के करीब दहशतगर्दों के शिविर बनाए, जिनकी जानकारी भारत के हाथ लग गई।

 फिर वह भारतीय जवाबी कार्रवाई की भनक नहीं लगा पाई।

 लेकिन ऐसा लगता नहीं कि बात रिजवान अख्तर की विदाई के साथ खत्म हो जाएगी।

 भारतीय कार्रवाई ने नवाज शरीफ सरकार और पाक सेना के बीच भी तनाव बढ़ा दिया है।

 यह क्या रूप लेगा, इसके कुछ संकेत जल्द ही मिलेंगे, जब सेनाध्यक्ष जनरल राहील शरीफ की सेवानिवृत्ति का वक्त आएगा।

 हालांकि जनरल शरीफ ने अभी यही कहा है कि वे कार्यकाल विस्तार नहीं चाहते, लेकिन पाक में इतनी सहजता से सेना में नेतृत्व परिवर्तन नहीं होता।

 पूछा जा रहा है कि क्या भारतीय कार्रवाई ना रोक पाने की बदनामी के साथ वे विदा होंगे।

, या इसका दोष सरकार के माथे मढ़ेंगे।

इस संदर्भ में यह याद करना बेजा नहीं है कि 1999 में कारगिल की जंग में हार के बाद पाकिस्तान में अफरा-तफरी मची थी।

 परिणाम निर्वाचित सरकार के तख्तापलट के रूप में सामने आया।

 प्रधानमंत्री तब भी नवाज शरीफ ही थे।

 तत्कालीन सेना प्रमुख जनरल परवेज मुशर्रफ ने कारगिल में हार की जिम्मेदारी लेने के बजाय तब देश की सत्ता ही हथिया ली थी।

 क्या वही इतिहास दोहराया जाएगा।

 ऐसी तमाम बातें मीडिया व कूटनीतिक दायरों में चर्चित हैं।

निहितार्थ साफ है।

 भारत ये संदेश भेजने में सफल है कि आतंकवादियों को पनाह देते हुए पाकिस्तान अमन-चैन के साथ नहीं रह सकता।

 जाहिर है, पाकिस्तान पर ऐसा दबाव बनाए रखने, बल्कि और बढ़ाने की जरूरत है।

 ऐसा संभव है, अगर अपने नेता राष्ट्रीय सुरक्षा से जुड़े मसलों पर सियासी फायदा उठाने की होड़ ना करें।

 आवश्यकता यह है कि इस नाजुक वक्त पर सभी एक स्वर में बोलें।

 दुर्भाग्यपूर्ण है कि पिछले कुछ दिनों में ऐसा नहीं हुआ।

 इससे भारतीय जनमानस में आक्रोश है।

 आशा है, सभी दलों के नेता इसके पैगाम को समझेंगे।

, सौजन्य :-नई दुनिया, 10-10-2016।

