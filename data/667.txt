कश्मीर की गुत्थी (दैनिक ट्रिब्यून)।

आतंक से सहानुभूति गंभीर मसला।

कश्मीर के बड़गाम जिले में आतंकियों से मुठभेड़ के दौरान तीन पत्थरबाज युवकों की मौत एक विडंबना ही है।

 ऐसी स्थितियों से बचने की कोशिश होनी चाहिए।

 कुछ दिन पहले सेनाध्यक्ष बिपिन रावत ने चेताया था कि आतंकवादियों से मुठभेड़ के दौरान विरोध कर रहे नागरिकों को आतंकरोधी अभियान में बाधा नहीं डालनी चाहिए, ऐसा होता है तो सेना सख्ती से निपटेगी।

 जाहिर-सी बात है कि जब सेना आतंकवादियों के खिलाफ कार्रवाई कर रही होती है तो एक तरफ आतंकियों की गोलीबारी और दूसरी तरफ से पथराव को बर्दाश्त नहीं कर सकेगी।

 मगर इसके साथ ही विचार करना जरूरी है कि आखिर क्यों ये विरोध कर रहे युवा गोलीबारी के बीच अपनी जान जोखिम में डालकर पहुंचते हैं।

 क्या वजह है कि शहरी व ग्रामीण युवक तुरंत घटनास्थल पर मुजाहिदीनों को धर्मयोद्धा मानकर उन्हें बचाने में जुट जाते हैं।

 क्यों इसे अपना धार्मिक दायित्व मानते हैं।

 दरअसल जो आंदोलन भारत से राजनीतिक आजादी के लिये शुरू हुआ था वह अब पीडीपी व भाजपा गठबंधन सरकार के विरुद्ध एक धर्मयुद्ध में तब्दील होता जा रहा है।

 उनका मानना है कि यह सरकार संघ द्वारा समर्थित हिंदू राज्य का समर्थन करती है।

दरअसल, इसी नजरिये के चलते कश्मीर में उस सोच का पोषण हो रहा है जो मुस्लिम एकजुटता की राजनीतिक व भौगोलिक सीमाओं से परे वकालत करती है।

 राजनीति पर धार्मिक सोच को वरीयता देती है।

 ऐसे में शांति के प्रयास विफल होते हैं क्योंकि इसमें अहम भूमिका निभाने वाले पक्षों के अपने दुराग्रह हैं।

 पत्थरबाज हथियार रहित नागरिक हैं मगर उनके धार्मिक आग्रह जीवन जोखिम में डालकर सेना से जूझने को उकसा रहे हैं।

 यह चिंता की बात है कि उनकी भावनाएं धार्मिक आंदोलन में तब्दील हो रही हैं।

 बहरहाल, बड़गाम जैसी मौतें सुरक्षा बलों की छवि के लिये प्रतिकूल माहौल बनाती हैं।

 इससे वे राजनीतिक व मानवाधिकार संगठनों के निशाने पर आ जाते हैं।

 कहीं न कहीं ये घटनाएं हुर्रियत को घाटी में बंद व विरोध प्रदर्शनों को न्यायोचित ठहराने का मौका दे देती हैं।

 इतना ही नहीं ये घटनाक्रम इस आंदोलन पर विश्व समुदाय का ध्यान भी खींचता है।

 कश्मीर में शांति स्थापना से जुड़े पक्षों को चाहिए कि जमीनी हकीकत को महसूस करते हुए शांति प्रेमी लोगों के विश्वास को जीतने का प्रयास करें।

 शब्दाडंबरों से समस्या का समाधान संभव नहीं है, ठोस प्रयासों की जरूरत है।

, सौजन्य- दैनिक ट्रिब्यून।

