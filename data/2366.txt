आभासी अनुभव (हिन्दुस्तान)।

विज्ञान जिसे कभी गलत मानता था, आज परोक्ष रूप से उसी को आजमा रहा है।

 कुछ लोग मानते हैं कि मनोविज्ञान जहां तक पहुंच पाता है, इंसान के मन और दिमाग की दुनिया उससे बहुत आगे तक है।

 इस क्षेत्र को परा- मनोविज्ञान कहा जाता है, हालांकि इसे न विज्ञान मान्यता देता है और न ही मनोविज्ञान।

 परा-मनोविज्ञान में विश्वास रखने वाले एक चीज की बहुत ज्यादा चर्चा करते हैं- आउट ऑफ बॉडी एक्सपीरियन्स।

 यानी ऐसा अनुभव, जिसमें आप अपने शरीर से बाहर आकर अपने शरीर को वैसे ही देखते हैं, जैसे दूसरे लोग देखते हैं।

 जाहिर है कि यह सोच पश्चिम की है, क्योंकि हमारे यहां ऐसी सोच को बहुत हैरत से नहीं देखा जाता।

 हमारे यहां शरीर और आत्मा को अलग-अलग माना जाता है और ऐसी बहुत सी स्थितियों की कल्पना की जाती है, जहां आत्मा शरीर से बाहर आ सकती है।

 मृत्यु ऐसी अंतिम स्थिति है, लेकिन कई और स्थितियों में भी ऐसा हो सकता है।

 समाधि भी तकरीबन ऐसी ही एक स्थिति मानी जाती है, जिसमें शरीर अपनी जगह रह जाता है और आत्मा परमात्मा से एकाकार हो जाती है।

 इसी अवधारणा को आगे बढ़ाकर हमारे यहां परकाया प्रवेश की भी कल्पना की गई है, जहां एक व्यक्ति की आत्मा दूसरे के शरीर में पहुंच सकती है।

 लेकिन विज्ञान और मनोविज्ञान इन चीजों को कभी नहीं मानते।

 वे मानते हैं कि जिसे हम आत्मा कहते हैं, वह शरीर की एक चेतना भर है, जो शरीर का ही हिस्सा है और इससे अलग इस चेतना का कोई अस्तित्व नहीं।

 जबकि परा-मनोविज्ञान का मानना है कि चेतना और शरीर के रिश्ते की इतनी आसान व्याख्या नहीं हो सकती।

 ऐसे बहुत से लोग हैं, जिन्होंने अपने शरीर से बाहर आकर उस शरीर को एक दूरी से महसूस किया और देखा है।

, पिछले कुछ समय में मनोवैज्ञानिकों ने ऐसे लोगों का अध्ययन किया, जो दावा करते हैं कि उन्होंने अपने शरीर को उसके बाहर आकर महसूस किया है।

 इनमें से ज्यादातर ऐसे थे, जो किसी ऐसे ऑपरेशन से गुजरे थे, जिसके लिए उन्हें लंबे वक्त तक बेहोश किया गया।

 विस्तृत अनुभव प्राप्त करने के बाद मनोवैज्ञानिक एक तो इस नतीजे पर पहंुचे कि कुछ भी हो, ये लोग झूठ तो नहीं ही बोल रहे।

 एक दूसरा निष्कर्ष उन्होंने यह निकाला कि लंबे समय तक बेसुध रहने वालों को मानसिक स्तर पर अपने शरीर से बाहर निकलकर दुनिया देखने का एहसास हो सकता है।

 वे मानते हैं कि यह कोई असल अनुभव नहीं, बल्कि एक तरह का हल्युसिनेशन या मतिभ्रम है।

 परा-मनोवैज्ञानिकों की तरह वे इसमें शरीर व चेतना के रिश्ते की कोई नई व्याख्या नहीं देखते।

, मनोवैज्ञानिक जब इस निष्कर्ष पर पहंंुचे, उसके पहले ही विज्ञान की एक अन्य शाखा ने तरह-तरह के मतिभ्रम पैदा करने की तकनीक खोज ली थी।

 वर्चुअल रियलिटी नाम की यह तकनीक आज तरह-तरह के खेलों और प्रशिक्षणों में इस्तेमाल हो रही है।

 स्विट्जरलैंड के न्यूरोलॉजिस्ट ओलॉफ ब्लांक ने इस तकनीक का इस्तेमाल आउट ऑफ बॉडी मतिभ्रम पैदा करने के लिए किया।

 इसमें व्यक्ति कैमरों से ली जाने वाले अपनी 3डी तस्वीरों को आंखों पर चढ़े डिस्प्ले में देखता है और शरीर से बाहर जाकर खुद को देखने का एहसास करता है।

 उनका इरादा इस तकनीक से मानसिक और मनो-शारीरिक रोगों का इलाज था।

 आगे शोध हुआ, तो कुछ दिलचस्प बातें पता चलीं।

 पता चला कि इससे लोगों के मन में समाया मृत्यु का भय समाप्त किया जा सकता है।

 लेकिन वे जिस नतीजे पर पहुंचे, उसे भारत का अध्यात्म पहले से मानता आया है।

 हमारा दर्शन कहता है कि जिसने आत्मा व शरीर के भेद को समझ लिया, उसे मृत्यु का भय नहीं सता सकता।

, सौजन्य- हिन्दुस्तान।

