निजी स्कूलों पर नकेल (दैनिक जागरण)।

पंजाब सरकार ने निजी शिक्षण संस्थानों पर नकेल कसकर बेहतर किया है।

 निजी स्कूलों व कॉलेजों की ओर से मनमानी फीस वसूलने सहित कई तरह के और फंड लिए जाने का सिलसिला लंबे समय से जारी है।

 प्रदेश के तमाम जिलों में ऐसे शिक्षण संस्थानों द्वारा मनमाने तरीके से पैसे लेने के खिलाफ अभिभावकों ने मोर्चा खोल रखा था।

 जालंधर, लुधियाना, अमृतसर सहित कई जिलों में अभिभावकों ने निजी स्कूलों के खिलाफ धरना देने के साथ ही प्रदर्शन भी किया था।

 कुछ जिलों में तो स्कूलों की तालाबंदी भी अभिभावकों ने कर दी थी।

 माहौल खराब होने पर पुलिस प्रशासन को हस्तक्षेप करना पड़ा था।

 मामला ज्यादा गरम होने पर सरकार ने इस मामले में कमेटी गठित करने का एलान करते हुए कार्रवाई का भरोसा दिया था।

 अब कमेटी की रिपोर्ट के आधार पर कैबिनेट ने निजी शिक्षण संस्थानों की मनमानी रोकने के लिए रेगुलेटरी अथॉरिटी को मंजूरी दे दी है।

 कई बार ऐसा होता है कि सरकार आदेश दे देती है, नियम बना देती है लेकिन उसका पालन नहीं हो पाता है।

 जिलाधिकारी भी कार्रवाई से हाथ खड़े कर देते हैं कि उनके अधिकार क्षेत्र में यह मामला नहीं आता है।

 सरकार के आदेश का सख्ती से पालन होगा तभी हालात सुधरेंगे।

 सीबीएसई के निर्देश के बावजूद प्रदेश के हजारों स्कूलों द्वारा अपनी मर्जी से पाठ्यपुस्तकें लगाई जाती हैं।

 एनसीईआरटी की पुस्तकें पाठ्यक्रम में रखने की जगह निजी प्रकाशकों की पुस्तकों को शामिल किया जाता है जिनकी कीमत बहुत ज्यादा होती है।

 ऐसा इसलिए किया जाता है क्योंकि वास्तविक व छपे मूल्य में काफी अंतर होता है।

 अभिभावकों को छपे मूल्य पर पुस्तकें दी जाती हैं लेकिन स्कूलों या स्कूलों से जुड़े पुस्तक विक्रेताओं को काफी कम मूल्य पर मिलती हैं।

 हद तो यह है कि एक ही मैनेजमेंट द्वारा चलाए जाने वाले विभिन्न स्कूलों में एक ही क्लास की फीसें अलग-अलग हैं।

 तमाम जगह शिकायतों के बाद भी इसका हल नहीं निकल रहा है।

 इसके अलावा ज्यादातर निजी स्कूल पुन: प्रवेश के नाम पर भी काफी फीस वसूलते हैं।

 बिल्डिंग फंड, फर्नीचर शुल्क सहित समय-समय पर विभिन्न प्रकार के आयोजनों के नाम भी पैसे लिए जाते हैं।

 अदालत की ओर से पहले ही इस मामले में गाइडलाइन जारी की जा चुकी है कि दस फीसद से ज्यादा फीस वृद्धि ठीक नहीं है।

 कुल मिलाकर पंजाब सरकार के इस फैसले से प्रदेश के पांच हजार से ज्यादा मंजूर निजी शिक्षण संस्थानों में पढऩे वाले हजारों छात्र-छात्राओं के अभिभावकों को राहत मिलेगी।

 सरकार को यह देखना होगा कि जमीनी स्तर पर इसका लाभ अभिभावकों को शीघ्र मिले।

 अफसरशाही की लापरवाही व लेटलतीफी के कारण मामला लटक न जाए।

,  स्थानीय संपादकीय : पंजाब , सौजन्य – दैनिक जागरण।

