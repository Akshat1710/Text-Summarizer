संपादकीय : प्रवासियों से गहराता नाता (नई दुनिया)।

प्रवासी भारतीयों से देश के रिश्तों में फिर गर्मजोशी लाने की कोशिश हुई।

 अनिवासी भारतीयों और भारत मूलवंशियों के बीच नरेंद्र मोदी की लोकप्रियता निर्विवाद है।

 प्रधानमंत्री बनने के बाद अपनी लगभग हर विदेश यात्रा में उन्होंने संबंधित देश में बसे भारतवंशियों तक देश का संदेश पहुंचाने की कोशिश की है।

 वैसे भी प्रवासी भारतीय सम्मेलन का भाजपा के सत्ता में होने से एक खास संदर्भ जुड़ता है।

 भाजपा विदेशों में रहने वाले भारतीयों से जीवंत संबंध रखने की पुरानी पैरोकार है।

 इसलिए ये महज संयोग नहीं था कि प्रवासी भारतीय सम्मेलन की शुरुआत अटल बिहारी वाजपेयी के शासनकाल में हुई।

 हालांकि भावनात्मक जुड़ाव महत्वपूर्ण है, लेकिन इस आयोजन के पीछे उद्देश्य सिर्फ इसे गहरा करना भर नहीं था।

 बल्कि तब तक अनेक विकसित देशों समेत अलग-अलग मुल्कों में रहने वाले भारतीय समुदाय इतने समृद्ध और प्रभावशाली हो चुके थे कि देश के विकास में उनकी सहभागिता को अहम माना जाने लगा।

 उसके पहले चीन ने विदेशों में बसे अपने देशवासियों की पूंजी और प्रभाव का लाभकारी उपयोग करने की मिसाल पेश की थी।

 तो भारत ने भी ये कोशिश की।

, गुजरे डेढ़ दशक में इसके फायदे देश को मिले हैं।

 14वें प्रवासी भारतीय दिवस सम्मेलन को संबोधित करते हुए प्रधानमंत्री ने उल्लेख किया कि प्रवासी भारतीय हर साल 69 अरब डॉलर का निवेश भारत में करते हैं।

 इसके अलावा अमेरिका सहित विभिन्न् देशों में उन्होंने अपनी मजबूत लॉबी बनाई है, जिसके रणनीतिक एवं विदेश नीति संबंधी फायदे भारत को मिले हैं।

 इसी सिलसिले में प्रधानमंत्री ने ‘ब्रेन ड्रेन (प्रतिभा के पलायन) के नुकसान की चर्चा की और उसे ‘ब्रेन गेन में बदलने का इरादा जताया।

 गुजरे दशकों में भारत में पढ़-लिखकर विदेश चले जाने वाले डॉक्टरों, इंजीनियरों और अन्य तकनीकी कर्मियों को लेकर खूब अफसोस जताया जाता था।

 मगर उन लोगों ने विदेश जाकर अपने कौशल में वृद्धि की।

 खूब धन कमाया।

 देश में अनुकूल स्थितियां हों, तो अब वे वापस आकर यहां वित्तीय एवं बौद्धिक निवेश करने में सक्षम हैं।

 बेंगलुरु सम्मेलन में प्रवासी भारतीयों के भारत आने-जाने, निवेश करने और कारोबार में सहायक बनने के लिए उठाए गए कदमों का उल्लेख किया गया।

 कई प्रवासी भारतीयों को सम्मानित किया गया।

 मकसद उन्हें संदेश देना था कि भारत उनके स्वागत में बाहें फैलाए हुए है।

, बहरहाल, ये भी गौरतलब है कि कारोबारी सिर्फ जज्बात में आकर फैसले नहीं लेते।

 व्यापार एवं उद्योग जगत के लिए अनुकूल स्थितियां हों, तभी निवेश खिंचकर आता है।

 इस लिहाज से फिलहाल देश के सामने कठिन चुनौतियां हैं।

 अत: सरकार को अतिरिक्त प्रयास करने होंगे।

 प्रधानमंत्री की लोकप्रियता, कारोबार उन्मुख नीतियां एवं भ्रष्टाचार के खिलाफ उनकी मुहिम इस संदर्भ में सकारात्मक पहलू है।

 मगर ये भी अनिवार्य है कि अर्थव्यवस्था में सुधार के संकेत मिलें।

 तभी प्रवासियों से नाता और गहरा बनेगा।

, सौजन्य – नई दुनिया।

