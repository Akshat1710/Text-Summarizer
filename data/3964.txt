जनादेश सर्वोपरि (दैनिक जागरण)।

राज्य के शिक्षामंत्री एवं प्रदेश कांग्रेस अध्यक्ष डा.अशोक चौधरी का यह कथन कि कांग्रेस नेतृत्व जब चाहेगा, महागठबंधन टूट जाएगा, उस जनादेश की भावना से मेल नहीं खाता जो राज्य के मतदाताओं ने साल भर पहले दिया था।

 कांग्रेस और राजद ने नीतीश कुमार को नेता मानकर जदयू के साथ चुनाव से पूर्व महागठबंधन बनाया था।

 राज्य की जनता ने इस महागठबंधन के प्रति विश्वास जताते हुए जदयू के साथ-साथ रालोद और कांग्रेस उम्मीदवारों का भी समर्थन किया था तथा सरकार बनाने के लिए अभूतपूर्व बहुमत दिया था।

 यदि यह गठबंधन चुनाव के बाद हुआ होता तो कांग्रेस नेता की बात समझ में आ सकती थी लेकिन चुनाव-पूर्व हुए गठबंधन को कांग्रेस आलाकमान की मर्जी पर तोडऩे की बात करना जनादेश की मंशा के खिलाफ है।

 यह बात अपनी जगह सही है कि महागठबंधन में शामिल दलों में कई मुद्दों पर मतभेद हो सकता है, जैसा नोटबंदी प्रकरण में सामने आ रहा है।

 बहरहाल, इसे लेकर महागठबंधन तोडऩे की बात न तो की जानी चाहिए और न ही अमल में लाई जानी चाहिए।

 बिहार की जनता ने महागठबंधन को नीतीश कुमार के नेतृत्व में पांच साल सरकार चलाने का जनादेश दिया है।

 इसका हर हाल में सम्मान किया जाना चाहिए।

 कांग्रेस को यह ‘कड़वा सचÓ भी याद रखना चाहिए कि विधानसभा चुनाव में उसके उम्मीदवारों को मिली करिश्माई सफलता के पीछे महागठबंधन की ही ताकत है।

 कांग्रेस को मिली कामयाबी ने पार्टी नेतृत्व को भी चौंका दिया था।

 इस पृष्ठभूमि में कांग्रेस नेतृत्व को ऐसा कोई काम नहीं करना चाहिए जिससे महागठबंधन में दरार पड़े।

नीतीश कुमार ने गुजरे एक साल के दौरान पारदर्शिता के साथ महागठबंधन सरकार का नेतृत्व किया।

 आपराधिक मामलों में यदि महागठबंधन के अन्य घटक दलों के विधायकों पर कार्रवाई हुई, तो मौका आने पर जदयू विधायकों को भी नहीं बख्शा गया।

 गया के बहुचर्चित रोडरेज कांड में वरिष्ठ जदयू नेत्री के आरोपी पुत्र पर पुलिस ने उसी तरह कार्रवाई की, जैसे किसी सामान्य आरोपी पर होती है।

 राजद के कुछ नेताओं द्वारा शराबबंदी सहित कई मुद्दों पर सार्वजनिक रूप से आलोचना किए जाने के बावजूद मुख्यमंत्री ने धैर्य रखा ताकि महागठबंधन पर किसी भी तरह की आंच न आए।

 यह उल्लेखनीय है कि पिछले एक साल के दौरान मुख्यमंत्री नीतीश कुमार ने शराबबंदी तथा लोक शिकायत निवारण जैसे कानूनों के अलावा अपने सात निश्चय धरातल पर उतारकर राज्य को पिछड़ेपन की धारणा से बाहर लाने का प्रयास किया है।

 बिहार के भविष्य की दृष्टि से मुख्यमंत्री का विजन सराहनीय है लेकिन इसे अमली जामा पहनाने के लिए इसके पीछे महागठबंधन की असंदिग्ध एकजुटता आवश्यक है।

 डा.अशोक चौधरी बेहतर बता सकते हैं कि उन्होंने किस उत्तेजना में बहकर ऐसा ‘अतिवादीÓ बयान दे दिया।

 संभव है कि पृष्ठभूमि में कुछ और बातें रही हों जो एक अन्य अवसर पर इस तरह व्यक्त हो गईं।

 राजनीतिक गठबंधन धैर्य, सहनशीलता और पारदर्शिता के आधार पर चलते हैं।

 महागठबंधन के घटक दलों से स्वाभाविक रूप से जन-अपेक्षा है कि सरकार अपना कार्यकाल पूरा करे।

 यदि कोई घटक दल इससे इतर सोच रखता है तो उसे इसका खामियाजा भुगतने के लिए तैयार रहना चाहिए।

,  स्थानीय संपादकीय : बिहार , सौजन्य – दैनिक जागरण, 25-11-2016।

