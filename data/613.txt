घमासान थमने के आसार नहीं  (राष्ट्रीय  सहारा  )।

, जेनेटिक मॉडिफाइड (जीएम) तकनीक का भूत एक बार फिर बोतल से बाहर आ गया है।

 इस बार उसे निकालने का काम नीति आयोग ने किया है।

 भले ही राष्ट्रीय स्वयंसेवक संघ और उससे जुड़े संगठन स्वदेशी जागरण मंच और भारतीय किसान संघ देश में जीएम बीजों के इस्तेमाल के धुर विरोधी हैं, किंतु मोदी सरकार का ‘‘थिंक टैंक’ नीति आयोग उनकी वकालत कर रहा है।

 आयोग ने गत वर्ष मार्च माह में कृषि विकास पर सुझाव देने के लिए एक टास्क फोर्स गठित की थी।

 इसने हाल में अपनी 46 पेज की रिपोर्ट सौंप दी।

 रिपोर्ट में खेती की पैदावार बढ़ाने के लिए जीएम तकनीक अपनाने पर जोर दिया गया है।

 रिपोर्ट सार्वजनिक होते ही विरोधी सक्रिय हो गए।

 उन्होंने आयोग के उपाध्यक्ष को पत्र लिख मारा है।

 ऐसे में सरकार के लिए किसी फैसले पर पहुंचना कठिन होगा।

रिपोर्ट में कहा गया है कि जीएम बीजों के बारे में दो मुख्य भ्रांतियां हैं।

 पहली, इनसे तैयार खाद्यान्न मानव प्रयोग के लिए घातक होता है, और दूसरी, जैव विविधता पर इनका विपरीत असर पड़ता है।

 दोनों धारणाओं के समर्थन में एक भी वैज्ञानिक शोध सामने नहीं आया है।

 वैसे जीएम फूड 1994 से चलन में हैं।

 और हमारा देश इनके बीज से तैयार केनोला तेल आयात करता है, जिसमें जन-स्वास्थ पर विपरीत असर डालने वाली कोई बात देखने को नहीं मिली है।

, रिपोर्ट में तर्क दिया गया है कि ऊंची पैदावार देने वाले जीएम बीजों के भरोसे ही खेती के धंधे को मुनाफे का बनाया जा सकता है।

 जीएम बीज तैयार करने का काम बहुराष्ट्रीय कंपनियां ही नहीं भारतीय शोध संस्थान और वैज्ञानिक भी कर रहे हैं।

 यदि उनके काम को आगे नहीं बढ़ाया गया तो बायोटेक्नोलॉजी के शोधार्थी हताश हो जाएंगे।

 वैसे जब नरेन्द्र मोदी गुजरात के मुख्यमंत्री थे, तब वह जीएम तकनीक के प्रबल समर्थक थे।

 अपने सूबे में उन्होंने कपास पैदा करने वाले किसानों को जीएम बीज के इस्तेमाल की छूट दी, लेकिन दिल्ली की गद्दी संभालने के बाद उनके हाथ बंध गए हैं।

 जून, 2014 में जेनेटिक इंजीनियरिंग अप्रूवल कमेटी (जीईएसी) ने धान, बैंगन, सरसों, कपास सहित 15 फसल के जीएम परीक्षण की अनुमति दी थी, किंतु स्वदेशी जागरण मंच और भारतीय किसान संघ के विरोध के कारण पर्यावरण मंत्री प्रकाश जावड़ेकर को इस पर रोक लगानी पड़ी।

 वैसे नौ अगस्त, 2013 को संसद में पेश स्थायी समिति की रिपोर्ट में भी किसी भी तरह के जीएम परीक्षण पर प्रतिबंध की सिफारिश की गई थी।

, फिलहाल, देश में केवल कपास की खेती में ही जीएम बीजों का इस्तेमाल होता है।

 यह कपास एक करोड़ हेक्टेयर से ज्यादा रकबे में बोई जा रही है।

 2007 में जीईएसी ने बैंगन की खेती में भी इन बीजों के इस्तेमाल की इजाजत दी थी, किंतु 2010 में तत्कालीन पर्यावरण मंत्री जयराम रमेश ने इस पर बेमियादी रोक लगा दी।

 जीएम बीजों की वकालत करने वाली लॉबी का तर्क है कि इनसे फसल तो भरपूर होती ही है।

 साथ ही कीड़ों का खतरा भी नहीं रहता।

 सूखे जैसी प्राकृतिक आपदा में भी ये बीज कारगर साबित होते हैं।

 दूसरी ओर, विरोध में खड़े ग्रीनपीस जैसे संगठनों का कहना है कि न तो अधिक पैदावार की बात सच है, और न ही अन्य दावों में कोई दम है।

 उल्टे जिन किसानों ने बीटी-कपास की खेती की, लागत अधिक आने से वे बर्बाद हो गए।

 किसानों को हर बार नया जीएम बीज खरीदना पड़ता है।

 देश में जब तक इन बीजों से उत्पन्न संभावित खतरों का अच्छी तरह अध्ययन नहीं हो जाता और अलग से एक कारगर कानून और उस पर अमल करने को जिम्मेदार एजेंसी नहीं बनाई जाती, तब तक इनका प्रयोग नहीं होना चाहिए।

 जेनेटिक मॉडिफाइड तकनीक को लेकर हमारे देश में पिछले करीब डेढ़ दशक से ऊहापोह की स्थिति बनी हुई है।

 वर्ष 2002 में पहली बार कपास की खेती में जीएम बीजों का इस्तेमाल शुरू हुआ, जो आज तक जारी है।

 इसके पांच बरस बाद बैंगन की खेती को इनके लिए खोला गया, किन्तु कड़े विरोध के कारण मनमोहन सिंह सरकार को अपना निर्णय वापस लेना पड़ा।

, बाद में सुप्रीम कोर्ट के एक पैनल ने भी इस रोक पर मोहर लगा दी।

 कृषि मामलों की संसदीय समिति (2011-12) ने अपनी रिपोर्ट में जीएम बीजों की गड़बड़ियों का खुलासा किया।

 इस रिपोर्ट के बावजूद 2014 में सरकार ने फिर ‘‘फील्ड ट्रायल’ की अनुमति दे दी, किन्तु विरोध के बाद यह निर्णय स्थगित कर दिया गया।

 अब नीति आयोग की आड़ में जीएम तकनीक लादने की कोशिश की जा रही है।

 इससे पता चलता है कि अरबों रु पये के इस बीज व्यापार से जुड़ी लॉबी कितनी ताकतवर है।

 इस मुद्दे पर मोदी सरकार का नजरिया भी साफ नहीं है।

 नवम्बर, 2014 को पर्यावरण मंत्री प्रकाश जावड़ेकर ने संसद में एक प्रश्न के लिखित उत्तर में बताया कि सरकार या सर्वोच्च न्यायालय ने जीएम फसल के फील्ड ट्रायल पर कोई रोक नहीं लगाई है।

 इसके तुरंत बाद सरकार के ‘‘मेक इन इंडिया’ अभियान के अधिकृत ट्विटर हैंडल ने भी जावड़ेकर के जवाब की पुष्टि की।

 इसमें ‘‘हाईब्रीड सीड’ को कृषि पैदावार बढ़ाने के लिए जरूरी बताया गया।

 भारत लगातार हर दूसरे साल सूखे से जूझ रहा है।

, इसका 39 प्रतिशत क्षेत्र सूखाग्रस्त घोषित किया जा चुका है।

 देश के 614 में से 302 जिले सूखे या भीषण सूखे का संकट झेल रहे हैं।

 इससे पहले अटल बिहारी वाजपेयी के शासनकाल के दौरान वर्ष 2002 में 383 जिले सूखे की चपेट में आए थे।

 फिलहाल, कुल 18 राज्यों में रहने वाले 66 करोड़ लोगों के सर पर संकट मंडरा रहा है।

 स्थिति की गंभीरता का अंदाजा इसी से लगाया जा सकता है कि मौसम विभाग ने पूरे देश को जिन 36 मौसम उप-संभाग में बांट रखा है, उनमें से 17 में पिछले साल औसत से कम वष्ा हुई है।

 चिंता की बात यह है कि सर्वाधिक मार देश के सबसे उपजाऊ इलाकों पर पड़ी है।

 पंजाब, हरियाणा, उत्तर प्रदेश, मध्य प्रदेश, महाराष्ट्र, कर्नाटक और तेलंगाना के करोड़ों किसान बर्बादी के कगार पर हैं।

 लगातार दो साल सूखा पड़ने से भूजल स्तर गिरना तो तय है किन्तु इससे भी ज्यादा चिंता की बात देश के 91 बड़े जलाशयों का घटता जल स्तर है।

 केंद्रीय जल आयोग के अनुसार मॉनसून खत्म होने पर इन जलाशयों में भंडारण क्षमता का महज 77 फीसद पानी था।

 दक्षिण में स्थिति और भी विकट है।

 वहां के तालाबों और झीलों में मात्र 34 प्रतिशत पानी है, जिससे पूरे एक साल पेयजल, सिंचाई और बिजली उत्पादन का काम चलाना पड़ेगा।

 सरकार को लगता है कि जीएम तकनीक की बदौलत इस संकट से पार पाया जा सकता है।

 इसीलिए वह विरोध के बावजूद इसकी वकालत कर रही है।

,  ।

सौजन्य :- राष्ट्रीय सहारा ,3.02.2016,धर्मेंन्द्रपाल सिंह।

