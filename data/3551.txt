कर्मचारियों से हो न्याय (दैनिक जागरण)।

राज्य में अस्थायी कर्मचारियों को नौकरियों में पक्का न किए जाने से उनमें सरकार के प्रति रोष पनपना स्वभाविक है।

 विडंबना यह है कि इन कर्मचारियों को पिछले चालीस माह का वेतन भी नहीं मिला है।

 राज्य सरकार के विभिन्न विभागों में लगभग साठ हजार अस्थायी कर्मचारी हैं, जो पिछले कई वर्ष से निष्ठा और इमानदारी से अपनी सेवाएं दे रहे हैं।

 बेशक इन अस्थायी कर्मचारियों की नौकरियों में पक्का करने और बकाया वेतन देने की मांग एक है, लेकिन यह कर्मचारी अपने-अपने तौर पर अलग-अलग स्थानों पर प्रदर्शन कर रहे हैं।

 बिजली विभाग के चीफ इंजीनियर कार्यालय के बाहर महीनों से बैठे अस्थायी कर्मचारियों के सब्र का बांध टूट गया और उन्होंने एक बार फिर सचिवालय घेराव की चेतावनी दी है।

 हद तो यह है कि राज्य में विधानसभा चुनावों के दौरान भाजपा और पीडीपी ने उन्हें पक्का करने का आश्वासन दिया था।

 यहां तक कि राज्य मंत्रिमंडल ने भी उन्हें नौकरियों में स्थायी करने को मंजूरी दे दी है, लेकिन इन कर्मचारियों की सुध लेने वाला कोई नहीं।

 पिछले सौ दिनों से भी अधिक समय से यह कर्मचारी हड़ताल पर हैं।

 उन्हें कई महीनों से वेतन तक नहीं मिला है।

 उनके घर परिवार में रोजी-रोटी के लाले पड़े हुए हैं।

 ऐसे में उनकी सुध लेने वाला कोई नहीं।

 कुछ मुलाजिम उम्र के उस पड़ाव पर पहुंच चुके हैं जहां उन्हें दूसरी नौकरी भी नहीं मिल सकती।

 उन्हें बीच में छोड़ देना कहां का न्याय है।

 कैबिनेट ने जब अपनी मंजूरी दे दी है तो उसके लाभ भी कर्मचारियों को मिलने चाहिए।

 इसमें कोई दो राय नहीं कि विभागों में दैनिक वेतन भोगी ही सारा कामकाज संभाल रहे हैं।

 चार हजार रुपये में ऐसे मुलाजिमों को रखकर उनका शोषण करना न्यायपूर्ण नहीं है।

 सरकार को चाहिए कि बिजली, पेयजल, कृषि, सिंचाई एवं बाढ़ नियंत्रण, शिक्षा विभाग सहित अन्य विभागों में साठ हजार अस्थायी कर्मचारियों से चुनावों में जो वादे किए गए थे उन्हें जल्द पूरा किया जाए, ताकि कोई भी कर्मचारी उपेक्षित महसूस न करें।

(स्थानीय संपादकीय : जम्मू एवं कश्मीर), सौजन्य – दैनिक जागरण।

