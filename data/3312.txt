जनता से दूरी (दैनिक जागरण)।

प्रदेश कांग्रेस अध्यक्ष एवं शिक्षामंत्री अशोक चौधरी की इस राय से शायद ही कोई इत्तेफाक न रखे कि वाहन पर लगी ‘लाल बत्ती’ नेता और जनता के बीच दूरी बढ़ा देती है लिहाजा पंजाब की तरह बिहार में भी मंत्रियों और अधिकारियों के वाहनों पर ‘लाल बत्ती’ के इस्तेमाल पर रोक लगा दी जानी चाहिए।

 ज्यादातर लोगों ने चौधरी की बात का समर्थन किया यद्यपि उनका यह कथन गहरा प्रभाव इसलिए नहीं छोड़ सका क्योंकि इस धारणा के बावजूद राज्य सरकार में शामिल कांग्रेस कोटे के सभी मंत्री बदस्तूर अपने वाहनों पर ‘लाल बत्ती’ इस्तेमाल कर रहे हैं।

 पंजाब की नवगठित कांग्रेस सरकार के फैसले का सम्मान करते हुए बिहार के कांग्रेसी मंत्री स्वेच्छापूर्वक ‘लाल बत्ती’ त्यागकर इस पर प्रतिबंध लगाने की बात कहते तो उनकी बात ज्यादा असरकारी होती।

 चौधरी से एक चूक और हुई।

 उन्हें सार्वजनिक रूप से यह बात कहने के बजाय अपनी राय मुख्यमंत्री के सामने रखनी चाहिए थी।

 उनके जैसे वरिष्ठ कैबिनेट मंत्री द्वारा एक नीतिगत विषय पर अपना मत सार्वजनिक कर दिए जाने से राज्य सरकार के सामने ‘धर्मसंकट’ पैदा होना तय है।

 वैसे चौधरी से असहमत जदयू नेताओं ने इसे बिहार के लिए अप्रासंगिक करार देते हुए स्पष्ट किया है कि पंजाब में ‘लाल बत्ती’ का दुरुपयोग देखते हुए यह फैसला लिया गया है।

 अशोक चौधरी के बयान में निहित यह मंशा सराहनीय है कि नेता और जनता के बीच दूरी नहीं होनी चाहिए।

 नेता और जनता लोकतांत्रिक शासन व्यवस्था के दो पहलू हैं जिनके बीच संपर्क और संवाद आवश्यक है।

 इसमें दो राय नहीं कि पिछले कुछ समय से जनता और नेताओं के बीच दूरी बढ़ गई हे।

 बेशक ‘लाल बत्ती’ इसकी एक वजह है यद्यपि कई अन्य माध्यमों से जनता और नेताओं के बीच नजदीकी बढ़ाई जा सकती है।

 80 और 90 के दशक में मंत्रियों के सरकारी आवास के द्वार सुबह जनता के लिए खोल दिए जाते थे।

 मंत्री सबसे बेरोक-टोक मिलते थे और अपने मतदाताओं के सुख-दुख में शामिल होते थे।

 बाद में सुरक्षा व अन्य कारणों का हवाला देकर यह शानदार व्यवस्था बंद हो गई।

 मंत्री जनता से दूर होते गए।

 अशोक चौधरी और कुछ अन्य मंत्री यदि महसूस करते हैं कि वह जनता से दूर हो गए हैं तो उन्हें यह दूरी खत्म करने का हर संभव उपक्रम करना चाहिए।

 ‘जनता दरबार’ जैसे आयोजन इस दृष्टि से उपयोगी माने जा सकते हैं।

 मंत्री और अधिकारी ‘लाल बत्ती’ इस्तेमाल करें या नहीं, यह नीतिगत विषय है।

 इस विवाद में उलझने के बजाय जो मंत्री और अधिकारी जरूरी एवं उचित समझते हैं, वे हर सुबह अपने घर का दरवाजा जनता के लिए खोल सकते हैं।

फ्लैश।

शिक्षामंत्री अशोक चौधरी की सराहना की जानी चाहिए कि वह जनता से दूरी खत्म करने के पक्षधर हैं।

 ‘लाल बत्तीÓ एक पहलू है, इस विवाद में उलझे बगैर यह विचार किया जाना चाहिए कि मंत्री और अधिकारी जनता के साथ मेलजोल और संवाद बढ़ाने के लिए क्या उपाय कर सकते हैं।

 स्थानीय संपादकीय : बिहार ।

सौजन्य- दैनिक जागरण।

