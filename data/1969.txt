साख पर भारी पड़ता विवाद (हिन्दुस्तान)।

बीते तीन नवंबर को मिंट ने एक खबर छापी थी कि टाटा संस लिमिटेड की टाटा समूह की कई कंपनियों में नियंत्रण लायक हिस्सेदारी नहीं है।

 यहां तक कि टाटा स्टील लिमिटेड और टाटा मोटर्स लिमिटेड पर भी नहीं।

 इन तमाम कंपनियों के चेयरमैन साइरस मिस्त्री हैं और अगर वह अपने पद से इस्तीफा नहीं देते हैं (और यह अब साफ हो चुका है कि वह ऐसा नहीं करने वाले हैं), तो टाटा की नियंत्रण वाली कंपनियों को उन्हें बेदखल करने के लिए एक लंबी और संभवत: मुश्किल कानूनी लड़ाई लड़नी पड़ेगी।

 अगले दिन यानी चार नवंबर को इसी अखबार ने साइरस मिस्त्री के एक करीबी के हवाले से बताया कि मिस्त्री फिलहाल टाटा द्वारा संचालित कंपनियों में चेयरमैन का पद नहीं छोड़ रहे।

इस बीच का मामला यही है कि टाटा संस ने ग्रुप एग्जीक्यूटिव कौंसिल यानी समूह कार्यकारी परिषद् को भंग कर दिया है।

 पांच सदस्यों वाली इस कौंसिल के तीन सदस्य भी कंपनी छोड़ चुके हैं।

 इन सभी को साइरस मिस्त्री ने नियुक्त किया था।

 कौंसिल के बाकी दो सदस्य टाटा समूह के दिग्गजों में गिने जाते हैं और वे न सिर्फ कंपनी के साथ हैं, बल्कि उन्हें बड़ी भूमिका भी दी गई है।

 उधर, अपने पद से हटाए जाने के एक दिन बाद यानी 25 अक्तूबर को साइरस मिस्त्री ने टाटा संस के निदेशक मंडल को एक ई-मेल लिखा, जिसमें उन्होंने कई सवाल उठाए।

 मुख्यधारा के मीडिया में इन सवालों को बार-बार दोहराती और उनके जवाब खोजती खबरें सुर्खियां बनने लगी हैं।

 यह संकेत है कि दोनों तरफ का पीआर (जनसंपर्क) तंत्र कितना सक्रिय हो गया है।

 दोनों पक्षों की जनसंपर्क और कानूनी टीम का खाका मिंट ने एक नवंबर को अपनी एक रिपोर्ट में भी छापा था।

बहरहाल, टाटा संस समूह अब किसी कीमत पर अपनी तमाम कंपनियों में बतौर चेयरमैन मिस्त्री को तो बर्दाश्त नहीं कर सकता, लेकिन निदेशक के पद से उनकी विदाई की आशंका भी कम है।

 ऐसा इसलिए, क्योंकि उन्हें चेयरमैन पद से हटाने के लिए सिर्फ बोर्ड की रजामंदी चाहिए, जबकि बतौर निदेशक मिस्त्री की विदाई के लिए शेयरधारकों के एक बड़े हिस्से को अपने पक्ष में करने की दरकार होगी।

 हालांकि मिस्त्री शेयरधारकों के पाले में गेंद डालने की संभावना जरूर खोज रहे होंगे।

 शायद इसलिए कि 2012-13 में टाटा संस के चेयरमैन का पद संभालने के तुरंत बाद इन्हीं कंपनियों के बोर्ड और उनके शेयरधारकों ने मिस्त्री को तमाम कंपनियों के चेयरमैन पद पर भी नामांकित किए जाने पर सहमति जताई थी।

 मिस्त्री की सोच यही होगी कि इस बार वे टाटा संस के कदमों पर शायद न चलें।

 उन्हें कुछ शेयरधारकों से समर्थन मिलने का भरोसा है, जिसकी बड़ी वजह विमानन और टाटा नैनो को लेकर उनका नजरिया हो सकता है, जो कई विश्लेषकों की राय से मेल खाता है।

 ऐसे में, सवाल यही है कि आगे क्या होने वाला है।

इससे पहले की हम तमाम परिदृश्यों की पड़ताल करें, पहले दोनों पक्षों के हितों को समझ लेते हैं।

 टाटा संस के प्रमुख शेयरधारक टाटा ट्रस्ट और टाटा ट्रस्ट के चेयरमैन रतन टाटा तमाम कंपनियों पर फिर से अधिकार पाना चाहते हैं।

 उन्होंने होल्डिंग कंपनी पर फिर से दबदबा बना लिया है और समूह के शीर्ष पदों पर मिस्त्री के करीबी लगभग सभी लोगों को बाहर का रास्ता भी दिखा दिया गया है।

 वहीं दूसरी तरफ, मिस्त्री के करीबी लोगों का कहना है कि मिस्त्री की मंशा टाटा समूह को टाटा (रतन टाटा और टाटा ट्रस्ट) के चंगुल से बाहर निकालने की है।

 मिस्त्री टाटा संस में अपनी 18.38 फीसदी की हिस्सेदारी (स्वामित्व) भी बचाना चाहते होंगे।

 मेरा मानना है कि वह निश्चित तौर पर अपनी छवि नहीं गंवाना चाहेंगे, लेकिन यह एक ऐसी लड़ाई है, जिसमें जीत को लेकर वह आश्वस्त भी नहीं हो सकते।

अब बात परिदृश्य की करें।

 पहली स्थिति यह हो सकती है कि मिस्त्री और टाटा संस के बीच एक समझौता हो जाए।

 मगर दोनों तरफ से एक-दूसरे पर जिस तरह आरोप-प्रत्यारोप के तीर चले हैं,उसे देखकर किसी समझौते का होना दूर की कौड़ी लगती है।

 इतना ही नहीं, यह भी साफ नहीं कि मिस्त्री अगर शांति से विदा होना भी चाहें, तो टाटा संस उन्हें क्या पेशकश करेगा।

 अभी तक कुछ न कुछ अप्रत्याशित ही घटित हो रहा है।

दूसरी संभावना यह हो सकती है कि मिस्त्री अपनी हिस्सेदारी बेच दें।

 मैंने इस लेख में मिस्त्री के जिस करीबी के हवाले से बातें कही हैं, उनकी मानें, तो हिस्सेदारी बेचने जैसे मसले पर अभी गौर नहीं किया जा रहा।

 फिर भी यदि मिस्त्री कंपनी छोड़ना चाहें, तो वह अपने शेयर ऐसे धारक को दे सकते हैं, जो आगे कंपनी के मुतल्लिक एक कांटा बन सकता है।

 वह किसी प्रतिद्वंद्वी समूह को भी अपना शेयर दे सकते हैं या फिर टाटा से जुड़े किसी निष्क्रिय निवेशक पर भरोसा कर सकते हैं।

तीसरी संभावना दोनों पक्षों में लंबी लड़ाई की है।

 यह सभी कंपनियों के निदेशकों के स्तर पर हो सकती है, शेयरधारकों के स्तर पर भी, मीडिया में भी और अदालत व नियामक संस्थाओं में भी।

 इस पहल को मैं व्यक्तिगत तौर पर पसंद नहीं करूंगा, क्योंकि यह न सिर्फ टाटा समूह के लिए बुरा होगा, बल्कि कई मायनों में भारतीय उद्योग के लिए भी सुखद नहीं रहेगा।

 मिस्त्री के करीबी उस शख्स का कहना है कि इसी कदम की संभावना सबसे ज्यादा है।

 यह ऐसा रास्ता भी है, जिसमें मिस्त्री के पास खोने के लिए कुछ नहीं है, जबकि टाटा संस अपना काफी कुछ गंवा सकता है।

 बहरहाल, जीत किसी की हो, पर हार तो टाटा संस की ही दिख रही है।

 टाटा की कई कंपनियों के सामने फिलवक्त चुनौतियां कम नहीं हैं, मगर उनका नेतृत्व इनसे पार पाने की बजाय आगामी टकराव में उलझा रह सकता है।

 मिस्त्री के ई-मेल से टाटा समूह की चमकदार छवि पहले ही धुंधली हो चुकी है, और अभी तक चल रहा आरोप-प्रत्यारोप का दौर रही-सही कसर पूरा कर दे रहा है।

 साइरस मिस्त्री भले ही अपनी जिम्मेदारियों से बेदखल कर दिए गए हों, और यह सब सिर्फ बीते दो हफ्तों की बात है, लेकिन इतना तो तय है कि इस पूरे घटनाक्रम से कहीं न कहीं टाटा समूह की आभा धूमिल होने जा रही है।

लेखक – आर सुकुमार (संपादक मिंट)।

सौजन्य – हिन्दुस्तान, 07-11-2016।

