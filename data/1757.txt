संपादकीय : प्रादेशिक चुनावों में राष्ट्रीय दांव (नईदुनिया)।

पंजाब और गोवा में विधानसभा चुनने के लिए आज होने वाले मतदान में कुछ पहलू समान हैं।

 मसलन, इस चुनाव से पहले तक इन दोनों राज्यों में मुकाबला सीधा होता था।

 1966 में पंजाब राज्य की स्थापना के बाद से वहां सियासी मुकाबला अकाली दल के नेतृत्व वाले मोर्चे और कांग्रेस में सिमटा रहा।

 गोवा में हालांकि महाराष्ट्रवादी गोमांतक पार्टी (एमजीपी) की उपस्थिति हमेशा से रही, लेकिन हाल के दशकों में मुख्य टक्कर कांग्रेस और भाजपा के बीच ही हुई।

 लेकिन इस बार दोनों राज्यों में ये सूरत बदल गई है।

 दोनों राज्यों में अरविंद केजरीवाल के नेतृत्व वाली आम आदमी पार्टी (‘आप) ने अपना मजबूत दावा पेश किया है।

 इसके अलावा गोवा में आरएसएस से निकले नेता सुभाष वेलिंगकर के नेतृत्व वाले गोवा सुरक्षा मंच ने शिवसेना व एमजीपी के साथ गठबंधन कर अलग विकल्प सामने रखने की कोशिश की है।

 इन घटनाक्रमों ने दोनों राज्यों के चुनावी संघर्ष को और दिलचस्प बनाया है।

, स्पष्टत: पंजाब में अकाली-भाजपा गठबंधन को दस साल लगातार सत्ता में रहने के कारण आम जन असंतोष का सामना करना पड़ा है।

 राज्य में बढ़ी नशाखोरी, मुख्यमंत्री प्रकाश सिंह बादल के परिवार के कथित रूप से फैले कारोबार, प्रदेश की माली हालत में गिरावट, कृषि संकट और नोटबंदी से उपजी कठिनाइयों के नतीजनत इस गठबंधन को कमजोर विकेट पर खड़ा बताया गया है।

 दूसरी तरफ 2014 के लोकसभा चुनाव में आश्चर्यजनक रूप से राज्य की 13 में चार सीटें जीत लेने वाली ‘आप के पक्ष में फिर माहौल देखने को मिला।

 हालांकि कैप्टन अमरिंदर सिंह के नेतृत्व में कांग्रेस ने पूरी ताकत झोंकी, इसके बावजूद चुनाव अभियान के आखिर तक ‘आप उसे कड़ी टक्कर देती दिखी।

 तो क्या ‘आप कांग्रेस की सत्ता में वापसी रोक देगी।

 ऐसा हुआ तो राष्ट्रीय स्तर पर कांग्रेस की मुसीबत गहरा जाएगी।

 दस साल की एंटी इन्कबेंसी का लाभ वह नहीं उठा पाई, तो फिर उसके पुनरुद्धार की उम्मीद किस आधार पर की जाएगी।

 यही सवाल गोवा में भी है।

 भाजपा के पांच साल सत्ता में रहने के बाद स्वाभाविक रुझान कांग्रेस के हक में होना चाहिए।

 मगर चुनाव नतीजे इस आकलन के अनुरूप नहीं रहे, तो यही समझा जाएगा कि कांग्रेस जनमानस से लंबे समय के लिए उतर गई है।

 दूसरी तरफ अगर ‘आप को अनपेक्षित सफलताएं मिलीं, तो अरविंद केजरीवाल अपने इर्द-गिर्द ऐसा आभामंडल बुनने में कामयाब होंगे, जिससे 2019 में वे खुद को नरेंद्र मोदी के मुख्य विकल्प के रूप में पेश कर पाएं।

 भाजपा के नजरिए से देखें, तो दोनों राज्यों में प्रधानमंत्री नरेंद्र मोदी की लोकप्रियता दांव पर है।

 साथ ही नोटबंदी के लिए जनसमर्थन की परीक्षा भी वहां होगी।

 तो कुल तस्वीर यह है कि पंजाब और गोवा के मतदाता भले आज अपनी विधानसभा चुनने के लिए वोट डालेंगे, लेकिन वहां के चुनाव परिणाम का राष्ट्रीय राजनीति पर भी खासा असर होगा।

सौजन्य- नई दुनिया।

