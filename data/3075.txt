नई राह पर चलने का वक्त (दैनिक जागरण)।

बाहर के सारे दृश्य भीतर के अंधेरे में सूर्य के समान जलते रहते हैं।

 अनेक बार हम विगत समय या वर्ष को छोटा या सरल समझ लेते हैं, लेकिन बाद में पता चलता है कि यह हमारी अज्ञानता है।

 विगत वर्ष अपने अस्तित्व में संपूर्ण है, उसे उसके समूचेपन में ही समझना होगा।

 नव वर्ष एक तरह का खूबसूरत फूल है, जिसमें भविष्य का बीज दिखता है।

 हमारा समय चेहरों की ज्योति और आंखों की आभा को उम्मीदों की रोशनी में नववर्ष के द्वार पर दिखा देता है, यदि आप देखना चाहें या वैसी संभावना रखें।

 समय की सीढ़ियों के ये रेखाचित्र वास्तव में सरलता में जटिलता के अन्य रूप हैं।

 आगे की जटिलता या संश्लिष्टता को समझने के लिए समकाल के गहन परिप्रेक्ष्य को समझना होगा।

 मानुषिक दीप्ति के तटबंध पर होती हुई समय व परंपरा की नदी नववर्ष के रूप में अविराम गति से बहती चली जा रही है।

 बस, गोधूलि की सघन छाया से बढ़ते हुए अंधकार व गत समय के गतिपथ को पहचानना आवश्यक है।

 वास्तव में, नई शताब्दी की चुनौतियों के बीच नव वर्ष को स्मृति-स्तंभ की तरह मान सकते हैं, क्योंकि हम प्रवाह में भी वहां खड़े रह सकते हैं, पुनरीक्षा कर सकते हैं और भविष्य की भंगिमा को रूपाकार दे सकते हैं।

नव वर्ष हमारी कला-स्मृति को उलीचने का संसाधन है।

 दीन के पक्ष में महोच्चार, जहां रूढ़ियां टूटती हैं।

 नया समय यानी काल का यह नवखंड जड़ता को तोड़ने का ही दूसरा नाम है।

 एक ऐसा नव समय आकांक्षित है, जिसमें दमन, अत्याचार की स्थितियों को चुनौती दी जा सके तो सही मायने में यह नववर्ष है।

 नववर्ष की व्यक्तिनिष्ठ सामाजिकता भविष्य है।

 व्यक्ति और देश का भविष्य।

 समाज व विश्व का भविष्य।

 आज का समय पंक्तिवाची है।

 पंक्तियों का अर्थ है हर क्षण की लड़ियां।

 इन्हीं क्षणों से हमारा जीवन निर्मित है।

 एक-एक क्षण महत्वपूर्ण है।

 क्षण-क्षण पर हमारी गति हो, स्थिति हो।

 यही हमें समूहवाची बनाती है।

 सबसे हमें जोड़ देती है।

 प्रत्येक पल को उत्सव की तरह जीना ही नववर्ष का स्वागत है।

 वास्तव में उत्सव हमारे भीतर की प्रसन्नता को उभार देते हैं और नव वर्ष हमारी धरती की सुगंध से हमें जोड़ देता है।

 हमारा हृदय इतना उदार है कि विश्व के कैलेंडर को हम अपनी धरती से संबद्ध कर देते हैं।

 कोई द्वैत नहीं, यदि धरती को घर माना है।

 बीते वर्ष की विदाई और नववर्ष के पदचाप की अमूर्तता एक ऐसा सन्नाटा बुनती है कि हमारी सोच का सृजन पल्लवित हो उठता है।

 हम एक ऐसे समय में रह रहे हैं जिसमें जड़ों से जुड़ाव कम होता जा रहा है और कोई अलग आधार हम गढ़ नहीं पा रहे।

 सूचनाओं के महाअंबार से जैसे हम खो ही गए हों।

 खुलेपन के स्वागत में कई बार स्तरहीन भाषा, एक दूसरे पर कीचड़ उछालना, राजनीतिक समुदाय का अन्य वर्गों के मुकाबले महाबलिष्ठ बनते जाना, समाचार माध्यमों का कला, साहित्य से रहित होते जाना, निर्धन की और भी असहाय स्थिति आदि हमारे समकाल बनते जा रहे हैं।

 मुखौटों की बढ़ती अहमियत ने मनुष्य को दोहरा जीवन जीने के लिए प्रेरित किया है।

 एक तरह का द्विविभाजित व्यक्तित्व हर जगह नजर आता है।

 दृष्टि खो जाती है ऐसे अनजान समय में जहां सपना, जीवन, वेदना, मृत्यु सभी पराए होते हैं।

समय भी हाथ की मुट्ठी की रेत की तरह फिसलता है, गत-विगत वर्ष के रूप में।

 समाज के निचले तबकों में विषाद की छायाएं हैं।

 असीम दुख, निस्तरंग सागर की तरह जो कितनी गहराई, कितना अंधकार, कितने पर्वत गुफा आदि अपने पेट में समाए हैं, बाहर सिर्फ समय का स्वप्नाभास दिखाता रहता है।

 एक आदमी कितना अंधकार सह पाएगा।

 पिछले वर्षों के अंधकार, हत्याएं, घटनाएं और इनकी जो शिनाख्त करते हैं वह केवल एक पक्ष है।

 भविष्य के मार्ग का रूपायन भी विचार व साहित्य का काम है।

 नव वर्ष तभी बनेगा।

 नव विश्व तभी बनेगा।

 आदमी के दुख का इतिहास, उसकी विजय का इतिहास दोनों असीम है।

 बीते समय की कथा लंबी है, वह समाप्त नहीं होगी, लेकिन नव वर्ष व आगामी समय का फूल भी मरेगा नहीं, क्योंकि आज के दिन वह हमारे भीतर के अजेय संकल्प व उन्मेष की सुगंध है।

 पिछला वर्ष और नए वर्ष का संधिबिंदु प्रकाश और अंधकार के हर क्षण के चमत्कार की तरह है, क्योंकि हर अर्थ का एक दूसरा अर्थ निकलता जा रहा है।

 परंपरा से चली हुई मनुष्यता की यात्रा नववर्ष पर भावातिरेक से भरे व्यक्ति की सम्यक सुसंगत प्रथम चिंतन पीठ है, उस पार देखने के लिए।

 यहां हम मन की शाश्वत दिशा रचते हुए विचलित होने वाले समयों को शिद्दत से पार करने की सामथ्र्य पाते हैं।

 यह सातत्य पृथ्वी का श्रेष्ठतम उद्दीप्त रंग है।

 इसीलिए नव वर्ष आवेग के मानवीकरण की सहज पक्षधर प्रस्तुति है।

 सब कुछ प्रासंगिक नहीं बनाया जा सकता।

 अभिप्रायों की खोज प्रकारांतर से नव वर्ष की उजास है।

 यह अंतहीन मिलन है समय व विवेक का।

 जैसे धान की पत्तियों में हरियाली और धान की खुशबू एक हो जाती है वैसे ही नव वर्ष नए स्वप्नों की आभा से जोड़कर हमें अंदर बाहर, दोनों से सुचित्रित कर देता है।

 वह हमारे लिए कलामय, अन्नमय संसार व भविष्य रचता है।

नव वर्ष में गहन आवेग और सृजनशील कल्पनाशीलता है, जिसमें पुनर्निर्माण है, भिन्न प्रकार के यथार्थ का सृजन है, जहां समृद्धि, मिठास, रोशनी के रंगों की अकथनीय बिंबावलियां हैं।

 नया समय विकल्पों के अन्वेषण का समय है।

 असहाय होने के विरुद्ध एक घोष।

 आधारहीन होने, बेगानेपन के बरक्स एक नई प्रत्याशा।

 एक ऐसी निष्ठा कि हम बदलने के विकल्पों की ओर अग्रसर हैं।

 राजनीतिक और आर्थिक व्यवस्था से हम कितने भी असंतुष्ट हों, लेकिन हम उस सकारात्मकता से अलग नहीं हो सकते जो हमें नई दिशा दिखाने वाली हो, जिसमें यह उम्मीद हो कि आगे का समय अंधेरों को पारकर हमें नई रोशनी की ओर ले जाएगा।

 परस्पर प्रेम से हमारी राह सरल होगी और हम उस मंजिल तक पहुंचने में कामयाब होंगे जो हमने अपने लिए सोच रखी है।

 लेखक परिचय दास, संस्कृतिकर्मी हैं और् हिंदी-भोजपुरी अकादमी दिल्ली के सचिव रह चुके हैं ।

सौजन्य – दैनिक जागरण।

