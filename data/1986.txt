नगालैंड में हुई इस हिंसा के चरित्र को कैसे देखें (हिन्दुस्तान)।

नगालैंड की हिंसा विचलित करने वाली है।

 देश के अन्य भागों में इसकी कल्पना नहीं की जा सकती कि स्थानीय निकायों में महिलाओं के लिए आरक्षण का ऐसा तीखा विरोध हो सकता है।

 इस समय संसद और विधानसभाओं में महिलाओं के लिए आरक्षण का संघर्ष चल रहा है और एक राज्य में महिलाओं को स्थानीय निकाय में 33 प्रतिशत आरक्षण क्या दिया गया, आग लग गई।

 अनेक सरकारी भवनों को आग के हवाले करने के बाद कई इलाकों में कर्फ्यू लगाना पड़ा है।

 स्थिति को नियंत्रित करने के लिए सेना को उतारना पड़ा है।

 प्रदर्शनकारियों ने मुख्यमंत्री टी आर जेलियांग के घर में भी आग लगा दी।

 इससे अंदाजा लगाया जा सकता है कि स्थिति कितनी भयावह होगी।

 सेना या पुलिस लोगों को हिंसा से रोक सकती है, उपद्रवियों के खिलाफ कार्रवाई कर सकती है, लेकिन जिस भावना से विरोध हो रहा है, उसके पीछे जो तर्क दिया जा रहा है, उसे वह नहीं रोक सकती।

 दरअसल, विरोधियों का कहना है कि इस प्रावधान से संविधान के अनुच्छेद 371-1 के तहत नगा लोगों को जो अपनी परंपरा, संस्कृति, सामाजिक प्रथा की रक्षा के अधिकार मिले हैं, उनका उल्लंघन हो रहा है।

 उनका कहना है कि महिलाओं की आरक्षण की व्यवस्था उनकी परंपरा पर चोट है।

यह बड़ा विचित्र तर्क है।

 2012 में नगा मदर्स संगठन ने उच्चतम न्यायालय में अपील की थी कि वह नगालैंड सरकार को शहरी स्थानीय निकाय में महिलाओं को 33 प्रतिशत आरक्षण मुहैया कराने के लिए आदेश दे।

 अप्रैल 2016 में उच्चतम न्यायालय ने नगा मदर्स संगठन के पक्ष में फैसला सुनाया।

 उच्चतम न्यायालय के फैसले के पालन में नगालैंड सरकार ने 16 साल से लंबित स्थानीय निकायों के चुनाव कराने का फैसला किया।

 साथ ही उच्चतम न्यायालय के निर्देश को ध्यान में रखते हुए शहरी स्थानीय निकायों में 33 प्रतिशत महिला आरक्षण का प्रस्ताव भी किया।

 सामान्य तौर पर यह एक स्वाभाविक स्थिति दिखाई देगी।

 लेकिन आंदोलनकारियों का मानना है कि सरकार इससे नगालैंड की परंपरा को ध्वस्त कर रही है।

 यानी राजनीति केवल पुरुषों के लिए है, इसमें महिलाओं की कोई भूमिका नहीं होनी चाहिए।

 नगालैंड में परदा प्रथा नहीं है।

 वहां ऊपरी तौर पर पुरुषों और महिलाओं में कोई अंतर दिखाई नहीं देता।

 लेकिन आज तक वहां की विधानसभा में एक भी महिला विधायिका नहीं बनी।

 हालांकि 1977 में इस राज्य ने रानो एम शैजा को लोकसभा में भेजा था।

 यह भी अपवाद ही है।

बहरहाल, सरकार ने निकाय चुनाव टाल दिया है।

 यह हल नहीं है।

 कोहिमा को स्मार्ट सिटी का दर्जा दिया गया है।

 स्मार्ट सिटी योजना में केंद्रीय आवंटन आपको तभी मिलेगा, जब कुछ शर्तें मानेंगे।

 इनमें शहरी निकाय चुनाव और 33 प्रतिशत महिला आरक्षण शामिल हैं।

 एक ओर उच्चतम न्यायालय का निर्णय और दूसरी ओर स्मार्ट सिटी योजना की शर्तें हैं।

पर सबसे बड़ी समस्या है कि महिलाओं को राजनीति से अलग करने की सोच का क्या किया जाए।

 अगर वाकई वहां आदिवासी संगठनों की यही सोच है, तो फिर इसका समाधान कठिन है।

 वैसे एक और पहलू आश्चर्य में डालता है।

 नगालैंड के ग्राम विकास बोर्डों में महिलाओं को 25 प्रतिशत आरक्षण मिला हुआ है।

 इसका विरोध नहीं हुआ।

 इसलिए कई बार यह भी आशंका पैदा होती है कि कहीं इसके पीछे कोई और खेल तो नहीं।

 देश के अनेक राज्यों में महिलाओं को स्थानीय निकायों में आरक्षण मिला हुआ है।

 नगालैंड इसका अपवाद नहीं हो सकता।

 यह नहीं हो सकता कि किसी सही कदम का विरोध हो और हाथ पीछे खींच लिया जाए।

 दूसरी ओर, पूरे घटनाक्रम की गहराई से जांच होनी चाहिए।

 इसके पीछे यदि कोई दूसरा सच है, तो वह भी सामने आना चाहिए।

 यदि नगालैंड में कुछ लोगों के अंदर महिलाओं को राजनीति में न आने देने की सोच है और इसे वहां की संस्कृति व परंपरा का अंग बताने वालों की बड़ी संख्या है, तो फिर इसका समाधान दूसरा होगा।

 इसके लिए मानसिकता बदलने का अभियान चलाना होगा।

 उन्हें बताना होगा, आज महिलाएं पुरुषों के साथ कदम से कदम मिलाकर चल रही हैं।

 ऐसा न करने से नगालैड पिछड़ा रह जाएगा।

 केंद्र सरकार को भी उन संगठनों से बात करनी चाहिए, जो आंदोलनरत हैं।

(ये लेखक के अपने विचार हैं), – अवधेश कुमार, वरिष्ठ पत्रकार।

सौजन्य- हिन्दुस्तान।

