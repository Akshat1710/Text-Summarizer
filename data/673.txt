सागर में सनसनी (नवभारत टाइम्स)।

चीन ने जिस तरह साउथ चाइना सी के अंतरराष्ट्रीय जल क्षेत्र में एक अमेरिकी ड्रोन को जब्त किया, उससे दोनों देशों के बीच तनाव बढ़ना तय है।

 चीन ने ड्रोन लौटाने की अमेरिकी मांग को संज्ञान में तो लिया, लेकिन इस पर कोई प्रतिक्रिया नहीं दी है।

 यह स्पष्ट नहीं है कि वह इस मामले में किस हद तक जाने की सोच रहा है।

 लेकिन उसके इस कदम ने दक्षिण चीन सागर में उसकी दादागिरी बढ़ने की आशंकाओं को मजबूती तो दे ही दी है।

, अमेरिकी थिंक टैंकों ने उपग्रह तस्वीरों के हवाले से अपना यह दावा दोहराया है कि चीन ने अपने बनाए सातों कृत्रिम द्वीपों पर ऐंटी एयरक्राफ्ट और ऐंटी मिसाइल सिस्टम लगा लिया है।

 जाहिर है चीन की ये गतिविधियां अमेरिका को भी इस इलाके में चौकसी बढ़ाने को प्रेरित कर रही हैं।

 लेकिन जब्त ड्रोन के बारे में उसका कहना है कि यह दक्षिण चीन सागर के अंतरराष्ट्रीय जल क्षेत्र में चलाए जा रहे वैध मिलिटरी सर्वे का हिस्सा था जो जल की लवणता, तापमान और स्वच्छता संबंधी सूचनाएं इकट्ठा कर रहा था।

, खैर कूटनीति में इस तरह की तकनीकी दलीलें एक हद से ज्यादा नहीं चलतीं।

 चीन ने अपने इस कदम के जरिए अमेरिका समेत तमाम शक्तियों को साफ संदेश दिया है कि उसे और उसके हितों को हल्के में न लिया जाए।

 इस संदेश को अमेरिका के नव निर्वाचित राष्ट्रपति डॉनल्ड ट्रंप के पिछले दिनों दिए उस बयान के संदर्भ में ही देखना होगा जिसमें उन्होंने संकेत दिया था कि उनकी सरकार ‘वन चाइना पॉलिसी’ को जारी रखने पर पुनर्विचार कर सकती है।

, गौरतलब है कि इस नीति के तहत अमेरिका ने 1979 से ही ताइवान पर चीन के रुख का सम्मान किया है, जिसे चीन अपना अभिन्न हिस्सा मानता है।

 ट्रंप अपने उस बयान को लेकर कितने गंभीर थे यह तो पता नहीं, लेकिन अमेरिका समेत पूरी दुनिया में यह माना गया कि उन्हें विदेश नीति के संवेदनशील मसलों को थोड़ी और गंभीरता से लेना चाहिए।

 राष्ट्रपति ओबामा तक ने उन्हें सार्वजनिक रूप से यह सलाह दी।

 चूंकि चीन और अमेरिका दोनों दुनिया के दो बड़े और ताकतवर देश हैं, उनके अच्छे-बुरे रिश्तों से पूरी दुनिया प्रभावित होती है।

 इसलिए उनसे उम्मीद की जाती है कि अपने मसलों को वे ज्यादा धैर्य और समझदारी से सुलझाएंगे।

सौजन्य- नवभारत टाइम्स।

