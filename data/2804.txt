सड़क दुर्घटना से बचाव (दैनिक जागरण)।

सड़क सुरक्षा कोष में परिवहन शुल्क से प्राप्त राशि का 10 फीसद जमा करने का निर्णय सड़क दुर्घटना पर नियंत्रण के प्रति राज्य सरकार की गंभीरता को परिलक्षित करता है।

 सड़क दुर्घटना को लेकर झारखंड का रिकॉर्ड खराब है और कई सुधार किए जाने जरूरी हैं।

 यहां हादसों में घायल लोगों में से करीब 42 प्रतिशत नहीं बच पाते और प्रतिवर्ष ढाई हजार से अधिक लोग दुर्घटना में मारे जाते हैं।

 इसका एक प्रमुख कारण सड़कों की बदहाली के साथ-साथ वाहन मालिकों और चालकों की लापरवाही भी है।

 फिर भी कई जरूरी कदम उठा कर दुर्घटना और इसके कारण मरनेवालों की संख्या में कमी लाई जा सकती है।

 सरकार का इरादा भी फिलहाल इसमें 20 प्रतिशत की कमी लाने का है।

 सरकार की योजना यातायात नियमों का प्रचार-प्रसार, सड़कों पर बचाव के इंतजाम, घायलों को त्वरित चिकित्सा सुविधा आदि है।

 यहां सरकार को प्रदेश में विशेषकर एंबुलेंस सुविधा में सुधार लाने पर तत्काल ध्यान देना होगा।

 विश्व स्वास्थ्य संगठन के अनुसार पूरे देश में राजमार्गों पर दुर्घटना के शिकार होनेवाले 70 हजार लोगों की जान हर साल समय पर एंबुलेंस उपलब्ध कर बचाई जा सकती है।

 सड़क परिवहन और राजमार्ग मंत्रालय के दिशा-निर्देशों के अनुसार राजमार्ग पर प्रति 50 किलोमीटर पर एक एंबुलेंस तैनात करना अनिवार्य है मगर झारखंड का यह दुर्भाग्य है कि राष्ट्रीय उच्च पथ-33 पर तैनात जीवन रक्षक एंबुलेंस सेवा (1033) मार्च माह से बंद है।

 हालांकि राजमार्ग पर दुर्घटना होने पर 1033 पर डायल करने का संदेश अब भी लिखा हुआ है।

 एंबुलेंस का संचालन कर रही संस्था के साथ केंद्र सरकार का करार समाप्त हो गया और अब तक किसी नई कंपनी के साथ किसी सरकार का करार भी नहीं हो सका है।

 पिछले छह माह में एनएच पर 150 से ज्यादा लोगों की मौत हो चुकी है।

 अगर समय पर मेडिकल सुविधा मिलती तो इनमें से कई घायलों की जान बचाई जा सकती थी।

 स्वास्थ्य विभाग ने झारखंड में 329 ट्रॉमा एंबुलेंस चलाने का निर्णय लिया था।

 वर्ष 2016-17 से 50 एंबुलेंस शुरू करने की बात कही गई थी।

 उम्मीद की जानी चाहिए कि कोष के गठन के बाद सरकार का ध्यान इस महत्वपूर्ण कमी की ओर जाएगा और सड़क दुर्घटना में घायल होने वालों को तत्काल मेडिकल सुविधा मिल पाएगी।

 इसके अलावा सरकार को ड्राइविंग लाइसेंस जारी करने और वाहनों की फिटनेस जांच करने की प्रक्रिया को भी सख्त बनाना होगा ताकि दुर्घटनाओं पर भी अंकुश लग सके।

 स्थानीय संपादकीय : झारखंड , सौजन्य – दैनिक जागरण, 24-11-2016।

