खिलाड़ियों का सम्मान (दैनिक जागरण)।

आखिर इस बार पंजाब सरकार ने समय गंवाए बिना देश व पंजाब का नाम दुनिया में रोशन करने वाले खिलाड़ियों की कद्र कर ही ली।

 उप मुख्यमंत्री सुखबीर सिंह बादल ने घोषणा की है कि हाल ही में जूनियर हॉकी कप जीतने वाली भारतीय टीम में शामिल पंजाब के खिलाड़ियों को पच्चीस-पच्चीस लाख रुपये सम्मान राशि दी जाएगी।

 हालांकि दूसरी तरफ जालंधर में एक कार्यक्रम में मुख्यमंत्री प्रकाश सिंह बादल ने कहा कि खिलाड़ियों को पांच-पांच लाख रुपये दिए जाएंगे।

 यह सरकार के शीर्ष नेतृत्व में तालमेल की कमी हो सकती है।

 यही नहीं, सरकार की इस तत्परता के पीछे एक वजह आगामी विधानसभा चुनाव भी हो सकती है।

 जो भी हो, सरकार ने इन खिलाड़ियों की कद्र की, यह इन्हें ही नहीं, पूरे सूबे के खिलाड़ियों का मनोबल बढ़ाने व प्रोत्साहित करने वाला कदम है।

 इसकी सराहना की जा सकती है।

 इससे पहले कामनवेल्थ खेलों वगैरह के दौरान ऐसा हो चुका है कि पंजाब सरकार तब जागी जब हरियाणा सरकार ने बेहतर प्रदर्शन करने वाले अपने खिलाड़ियों को कहीं ज्यादा राशि से सम्मानित कर दिया।

 बड़ी प्रतिस्पर्धाओं में अच्छा प्रदर्शन करने वालों को सम्मानित तो किया ही जाना चाहिए लेकिन ज्यादा जरूरत उन खिलाड़ियों की मदद व प्रोत्साहन की है जो संघर्ष के दौर में होते हैं।

 हालांकि पंजाब ने गांवों से कई अंतर्राष्ट्रीय खिलाड़ी दिए हैं फिर भी सच्चाई यही है कि अनेक प्रतिभाएं संसाधनों व प्रोत्साहन के अभाव में पनप ही नहीं पातीं।

 इसकी वजह यही है कि या तो गांव-देहात में खेल के लिए पर्याप्त सुविधाएं नहीं हैं या फिर एक स्तर के बाद खिलाड़ियों को आगे बढ़ने का मौका नहीं मिलता।

 सच तो यह है कि सरकार ने पिछले चुनावी घोषणा पत्र पर अमल करते हुए खेल नीति बनाई पर उसे लागू आंशिक तौर पर ही किया जा सका है।

 नतीजतन खेल को उस तरह से बढ़ावा नहीं मिल सका जितना अपेक्षित था।

 यह पंजाब के युवाओं की प्रतिभा व संघर्ष का ही नतीजा है कि अनेक खेलों में उन्होंने विश्व स्तर पर डंका बजाया है, बेशक परिस्थितियां कितनी भी प्रतिकूल क्यों न रही हों।

 हालांकि अब कई जिलों में अच्छे मैदान व स्टेडियम बन चुके हैं लेकिन जरूरत इससे ज्यादा की है।

 अब भी गांवों तक खेल सुविधाएं नहीं हैं।

 स्कूलों-कालेजों में खेल को ज्यादा प्रोत्साहन दिया जाना चाहिए क्योंकि प्रतिभाओं की पहचान अगर उसी स्तर पर हो गई तो उन्हें निखारा भी जा सकेगा।

 मैदान, स्टेडियम बनाने व उच्च स्तरीय प्रतिस्पर्धाओं में बेहतर प्रदर्शन करने वालों को सम्मानित करने के अलावा अनेक खेलों के अच्छे प्रशिक्षकों की भी निचले स्तर तक नियुक्ति की जानी चाहिए।

 खेल को राजनीति से दूर रखना होगा।

 सियासी दलों को चाहिए कि वे अपने एजेंडे में खेल को तरजीह दें।

 सरकार को खेल नीति पूर्णत: लागू करनी चाहिए।

 स्थानीय संपादकीय : पंजाब , सौजन्य – दैनिक जागरण।

