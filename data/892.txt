आतंकी हमले चिंताजनक (दैनिक जागरण)।

सरकार को चाहिए कि सभी तथ्यों पर चर्चा कर आतंकी हमलों को रोकने के लिए कोई पुख्ता रणनीति बनाए।

 पिछले कुछ आतंकी हमलों में आतंकवादियों ने अपनी रणनीति बदली है।

——–।

नियंत्रण रेखा से सटे खौड़ के बट्टल में जनरल रिजर्व इंजीनियङ्क्षरग फोर्स के कैंप पर आतंकवादियों द्वारा हमला करना चिंताजनक है।

 जम्मू के नगरोटा में हुए आतंकी हमले के बाद यह पहली आतंकवादी घटना है।

 इस घटना ने फिर से हमारी सुरक्षा व्यवस्था पर तो प्रश्नचिन्ह लगा ही है, यह भी दर्शा दिया है कि सर्जिकल स्ट्राइक के बाद पाकिस्तान किस प्रकार से छटपटा रहा है।

 विगत दिवस हुए इस आतंकी हमले में ग्रेफ के साथ काम कर रहे तीन श्रमिकों की मौत हो गई थी जबकि एक घायल हो गया।

 विडंबना यह है कि करीब चालीस मिनट तक मौत का तांडव मचाने के बाद आतंकवादी सुरक्षित लौटने में भी सफल रहे।

 जब तक सेना मौके पर पहुंचती और पूरे क्षेत्र को घेरे में लेकर अभियान चलाती तब तक काफी देर हो चुकी थी।

 गनीमत यह रही कि आतंकियों को कैंप में ही रह रहे अन्य श्रमिकों के बारे में जानकारी नहीं मिल पाई।

 अन्यथा बहुत से श्रमिकों की जान जा सकती है।

 यह सही है कि इस घटना की मुख्यमंत्री सहित सभी पक्ष व विपक्ष ने भी निंदा की मगर यहां प्रश्न यह उत्पन्न होता है कि अगर कुछ दिनों से इस क्षेत्र में पाकिस्तान का नेटवर्क आ रहा था तो फिर अतिरिक्त सुरक्षा क्यों नहीं बरती गई और क्यों इस क्षेत्र में बिजली भी बंद थी।

 इन सबकी जांच होनी चाहिए।

 यह सर्वविदित है कि पाकिस्तान जम्मू-कश्मीर में हर समय किसी भी वारदात को अंजाम देने की फिराक में रहता है।

 बीते कुछ वर्षों में हुए कई हमले इसके द्योतक हैं।

 इस काम में पाकिस्तान की बॉर्डर एक्शन टीम भी आतंकवादियों का पूरा साथ देती है।

 बट्टल में हुए हमले में भी बैट हमले से अभी इंकार नहीं किया जा रहा है।

 सरकार को चाहिए कि वे सभी तथ्यों पर चर्चा कर इन हमलों को रोकने के लिए कोई पुख्ता रणनीति बनाए।

 पिछले कुछ हमलों में आतंकवादियों ने अपनी रणनीति बदली है।

 रामगढ़ सेक्टर में घुसपैठ काप्रयास हो या फिर बट्टल में हुआ हमला, इसमें आतंकवादी अब तरल विस्फोटक का भी इस्तेमाल कर रहे हैं जो कि और भयानक साबित हो सकता है।

 भविष्य में इस प्रकार के हमलों को रोकने के लिए सुरक्षा बलों को और सतर्क रहने की आवश्यकता है।

 स्थानीय संपादकीय : जम्मू-कश्मीर ।

सौजन्य- दैनिक जागरण।

