बजट में बंगाल (दैनिक जागरण)।

केंद्र सरकार के बजट को तृणमूल प्रमुख व मुख्यमंत्री ममता बनर्जी ने दिशाहीन, अव्यावहारिक, आधारहीन, उद्देश्यहीन, हृदयविहीन और आंकड़ों की बाजीगरी करार दिया है।

 परंतु, यूपीए के शासनकाल में भी रेलवे परियोजनाओं के लिए बंगाल को जितना नहीं मिला, उसे कहीं अधिक राशि इस बार मिली है।

 पिछले साल की तुलना में बंगाल को रेलवे परियोजनाओं के मद में करीब 70 फीसद अधिक राशि आवंटित की गई है।

 यह आवंटन पिछले पांच वर्षों में सर्वाधिक है।

 राज्य में विभिन्न रेलवे परियोजनाओं के लिए बजट में आगामी वित्त वर्ष 2017-18 के लिए कुल 6,336 करोड़ रुपये देने की घोषणा हुई है, जबकि 2016-17 में यह राशि महज 3,820 करोड़ रुपये थी।

 इससे पता चलता है कि इस बजट में बंगाल को अधिक तरजीह मिली है।

 सबसे खास यह बात है कि रेलमंत्री रहते हुए ममता ने जिन मेट्रो रेल परियोजनाओं की घोषणा की थी उस पर आवंटित धनराशि का प्रमुख हिस्सा खर्च होगा।

 हालांकि मेट्रो परियोजनाओं के लिए वास्तव में कितनी राशि आवंटित की गई है, इसके लिए शुक्रवार तक का इंतजार करना होगा।

 इस दिन वित्तमंत्री नई मेट्रो नीति की घोषणा करेंगे जिसमें सब साफ हो जाएगा।

 वित्तमंत्री ने बजट पेश करते हुए संकेत दिया कि नई नीति से मेट्रो परियोजनाओं के निर्माण व संचालन में निजी भागीदारी को अधिक से अधिक प्रोत्साहन दिया जाएगा।

 ऐसे में बंगाल में जो भी लंबित मेट्रो रेल परियोजनाएं हैं उसे जल्द पूरा करने में सहूलियत होगी।

 हालांकि यहां बताना जरूरी है कि कोलकाता मेट्रो रेलवे देश में एकमात्र ऐसी मेट्रो परियोजना है जो भारतीय रेल के अधीन है और इसका निर्माण व संचालन रेल मंत्रालय करता है।

 ऐसे में यदि बंगाल में मोनो रेल या फिर मेट्रो रेल का अधिक से अधिक स्थानों पर विस्तार करना जरूरी है तो निजी भागीदारी बढ़ानी होगी।

 यही नहीं महानगर में निर्माणाधीन कई मेट्रो परियोजनाओं को गति देने की जरूरत है।

 क्योंकि, समय से परियोजना पूरी नहीं हो रही है।

 खासकर ईस्ट-वेस्ट मेट्रो परियोजना में कई वर्ष अधिक समय लग चुका है और अब तक पूरी नहीं हुई है।

 उम्मीद है कि आगामी वर्ष इसका संचालन शुरू हो सकता है।

 तृणमूल प्रमुख को चाहिए कि सिर्फ राजनीति के लिए केंद्र सरकार का विरोध न करें।

 आपसी सहयोग से ही राज्य का विकास संभव है।

———————।

(हाईलाइटर:::: ईस्ट-वेस्ट मेट्रो परियोजना में कई वर्ष अधिक समय लग चुका है और अब तक पूरी नहीं हुई है।

 उम्मीद है कि आगामी वर्ष इसका संचालन शुरू हो सकता है।

 तृणमूल प्रमुख को चाहिए कि सिर्फ राजनीति के लिए केंद्र सरकार का विरोध न करें।

 आपसी सहयोग से ही राज्य का विकास संभव है।

)।

 स्थानीय संपादकीय : पश्चिम बंगाल , सौजन्य- दैनिक जागरण।

