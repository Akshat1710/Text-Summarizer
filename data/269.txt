जब मिलें मन-वचन-कर्म (हिन्दुस्तान)।

मानव-जीवन में मन, वचन और कर्म की बड़ी प्रतिष्ठा है।

 इनके संयोग और संतुलन में ही मनुष्य का पूरा परिचय छिपा है।

 शास्त्र कहते हैं- मन, वचन और कर्म में एका होना महात्मा का और इनका भिन्न होना दुरात्मा का लक्षण है।

 मनस्येकं वचस्येकं कर्मण्येकं महात्मनाम्।

 मनस्यन्यद् वचस्यन्यद् कर्मण्यन्यद् दुरात्मनाम्।

 दुरात्मा कौन है।

 वह, जिसे अपने स्वरूप का ज्ञान नहीं होता, जो नहीं जानता कि हाड़-मांस के इस शरीर में एक ब्रह्मांड समाहित है।

 अपने स्वरूप के उद्घाटन में ही जीवन की सार्थकता है।

, हम दर्पण देखकर अपनी प्रतिच्छवि को अपना स्वरूप मानकर संतुष्ट हो जाते हैं।

 अपना रूप किसे रुचिकर नहीं लगता।

 अपने दोष को देखना हिम्मत का काम है।

 आदमी जैसे कई कतरनों को जोड़कर बना है।

 अलग-अलग दस इंद्रियां हैं, ग्यारहवीं के रूप में मन विराजित है, जो शांत है, ढुलमुल है, विश्वसनीय है, अविश्वसनीय है, विद्या है, अविद्या है, सर्वसमर्थ है और निरीह करुण व कातर भी है।

 वह पारे की तरह चंचल, जल की तरह गतिमान और हवा की तरह बेरोकटोक है।

 मनुष्य के शरीर के जो पांच तत्व हैं, उनमें तालमेल जरूरी है, किसी एक तत्व की प्रधानता मुश्किल में डाल सकती है।

, कामायनी में जयशंकर प्रसाद ने मन, वाणी और कर्म की एकता पर विचार किया है- ज्ञान दूर कुछ क्रिया भिन्न है, इच्छा क्यों पूरी हो मन की, एक दूसरे ने न मिल सके, यह विडंबना है जीवन की।

 मनुष्य के पास सब कुछ है, मगर उसे संतुलन और समग्रता भी चाहिए।

 मन, वचन और कर्म के शक्तित्रय को संभालने की जरूरत होती है।

 इसलिए जब वे मिलते हैं, तो मनुष्य को महान और महात्मा बना देते हैं।

, – महेंद्र मधुकर।

सौजन्य- हिन्दुस्तान।

