उधर मुलाकात, इधर हमला  (अमर उजाला )।

यह बेहिचक कहा जा सकता है कि पठानकोट में भारतीय वायुसेना के बेस कैंप पर हमला पाकिस्तान की कुख्यात खुफिया एजेंसी आईएसआई के कहने पर हुआ है।

 पाकिस्तान की आधिकारिक मिलीभगत के बिना यह संभव ही नहीं है कि हथियारों से लैस समूह इकट्ठा हो और सीमा पार कर भारत पहुंचे।

 यानी जहां भारत और पाकिस्तान के प्रधानमंत्री दोनों देशों के बीच रिश्तों को सामान्य बनाने की कोशिश कर रहे हैं, वहीं पाक सेना ने भी अपने विकल्प खुले रखे हैं।

 जब भी रिश्तों को सामान्य बनाने की कोशिशें होती हैं, तो पाक सेना इसके विरोध में कार्रवाई करती है।

 जम्मू-कश्मीर और पंजाब प्रांत के सीमा क्षेत्रों में सेना या पुलिस शिविरों पर हमले के पीछे एक सुनियोजित रणनीति है।

 आतंकवादी बाजारों, स्कूलों, रेलवे एवं बस स्टेशनों जैसे असैन्य ठिकानों पर आसानी से हमला कर सकते हैं, पर वे ऐसा नहीं करते।

 इसकी वजह है कि जब ऐसी घटनाएं होती हैं, तो वे सुर्खियां तो बनती हैं, पर जल्द भुला दी जाती हैं, लेकिन जब बड़े पैमाने पर आम नागरिकों की मौत होगी, तो उस पर दुनिया भर का ध्यान जाएगा और पाकिस्तान दबाव में आ जाएगा।

 ऐसे हमलों का लक्ष्य जम्मू-कश्मीर मुद्दे को बस गरमाए रखना है।

, मौजूदा हमले में हमलावरों ने गुरदासपुर के पुलिस कप्तान (एसपी) सलविंदर सिंह की कार का दीनानगर के नजदीक अपहरण कर लिया और इसी से वे एयरफोर्स बेस के गेट तक पहुंचे।

 जाहिर है, अधिकारी शुक्रवार की दोपहर को ही हमलावरों के इरादे भांपने में सक्षम थे, जिसके चलते नई दिल्ली से एनएसजी कमांडो को सेना की दो कंपनियों के साथ बेस की तरफ पहले ही बेस की सुरक्षा के लिए रवाना किया गया था।

 यहां कुछ सवाल अनुत्तरित हैं।

 पहला, कि बीस घंटों तक सुरक्षा बल आतंकवादियों का पता लगाने में विफल क्यों रही।

 दूसरा, पहले से खुफिया जानकारी होने, एनएसजी, एयरफोर्स कमांडो, थर्मल इमेजिंग तकनीक के जरिये हवाई निगरानी करने के बावजूद आतंकवादी सुरक्षा का पहला घेरा तोड़ने में कामयाब कैसे हो गए।

 तीसरा, जब शुक्रवार की शाम को ही यह स्पष्ट हो गया कि बेहद प्रशिक्षित आतंकियों का खतरा है, तो डिफेंस सिक्योरिटी कॉर्प्स जैसे निचले स्तर के बलों को खतरे के रास्ते में क्यों आने दिया गया।

 चौथा, इस अंतरराष्ट्रीय सीमा क्षेत्र में सिलसिलेवार हमलों के बावजूद सुरक्षा बल सीमा को प्रभावी ढंग से बंद करने में क्यों अक्षम है।

सितंबर, 2013 से यह पांचवां हमला है, जिसमें एक ही तरह तरीका अपनाया गया है।

 आतंकवादियों का एक छोटा-सा समूह सेना की वर्दी में जम्मू-कश्मीर में अंतरराष्ट्रीय सीमा, जो मोटे तौर पर राष्ट्रीय राजमार्ग-1ए के साथ दक्षिण-पूर्वी दिशा में जम्मू से कठुआ की ओर समानांतर चलता है, फिर रावी नदी के दक्षिणी छोर, पठानकोट और गुरदासपुर की तरफ मुड़ जाता है, को पार करता है।

 सीमा पार करने के बाद आतंकवादी राजमार्ग की तरफ बढ़ते हैं और गुजरते हुए किसी वाहन का अपहरण कर वे अपने लक्ष्य की तरफ, जो आम तौर पर कोई पुलिस स्टेशन या आर्मी कैंप होता है, बढ़ जाते हैं।

, न्यूयॉर्क में मनमोहन सिंह और नवाज शरीफ की बैठक से कुछ ही दिन पहले सेना की वर्दी में आतंकवादियों ने कठुआ के नजदीक हीरानगर पुलिस स्टेशन पर हमला किया, जिसमें कई पुलिसकर्मी मारे गए।

 बाद में उन्होंने मारे जाने से पहले एक आर्मी कैंप पर भी हमला किया।

 27 नवंबर, 2014 को जैसे ही प्रधानमंत्री मोदी ने नेपाल के धुलीखेल में अपने पाकिस्तानी समकक्ष के साथ बैठक की, सीमापार से आए चार बंदूकधारियों ने सेना के एक गश्ती दल पर जम्मू के अरनिया सेक्टर में हमला किया।

 इससे पहले जम्मू के पास मोदी की चुनावी सभा के दो दिन बाद 28 मार्च, 2014 को तीन आतंकवादियों ने सेना के लिबास में एक नागरिक को मारकर और दूसरे को घायल कर एक वाहन का अपहरण कर लिया और जंगलोर में सेना कैंप पर हमला किया, खुद मारे जाने से पहले एक जवान को मार डाला।

 फिर 27 जुलाई, 2015 को सेना की वर्दी में कुछ बंदूकधारियों ने गुरदासपुर के निकट दीनानगर में एक बस पर गोलियां चलाई।

 एक कार का अपहरण कर वे पुलिस स्टेशन पहुंचे और वहां हमला किया।

 इस हमले के दो बिंदु हैं, जिन्हें समझाना आसान नहीं है।

 पहला, ऐसा लगता है कि हमलावर जम्मू की तरफ से आए थे और फिर वे पंजाब की ओर मुड़ गए, जबकि वे जम्मू में कई स्थानों पर हमला कर सकते थे।

 दूसरा, उन्होंने दीनानगर के पास रेल पटरी पर पांच बम लगाए थे, जिन्हंे बाद में निष्क्रिय कर दिया गया।

, पांच अगस्त, 2015 को दो आतंकवादियों ने बीएसएफ के एक काफिले पर हमला किया, जिसमें दो जवान मारे गए।

 एक आतंकवादी भी मारा गया, जबकि दूसरा उस्मान खान पकड़ लिया गया।

 असामान्य रूप से दोनों उत्तरी कश्मीर की तरफ से आए, उन्होंने घाटी पार की और फिर काफिले पर हमला किया।

 यह हमला इसलिए भी असामान्य था कि एक दशक बाद यह उधमपुर जिले में पहला हमला था।

 इन हमलों में एक समान बात यह है कि आतंकवादियों ने सामान्यतः आम नागरिकों को निशाना नहीं बनाया।

 कई नागरिकों की मौत अतिरिक्त क्षति थी।

 हमलावरों के मुख्य निशाने पर पुलिस, अर्ध-सैनिक बल, सैन्य शिविर या सैन्य चौकी थी।

ताजा हमला यह बताता है कि दोनों देशों के रिश्तों को सुधारने की मोदी-शरीफ की पहल से पाकिस्तानी सेना के कुछ तत्व खुश नहीं हैं।

 पर इन हमलों के झांसे में आकर रिश्तों को सामान्य बनाने की प्रक्रिया को रोकना बुद्धिमानी नहीं है।

 उन्हें बेअसर करने का एकमात्र उपाय है कि पाकिस्तान के साथ बातचीत जारी रखी जाए।

 लेकिन जिस तरह से पठानकोट हमले से निपटा गया, वह चुनौतियों पर पहले से विचार करने और उन पर तेजी के साथ निर्णायक ढंग से प्रतिक्रिया करने की सुरक्षा बलों की क्षमता पर कई सवाल खड़े करता है।

,  , सौजन्य :- अमर उजाला ,4.01.2016, मनोज जोशी (ऑब्जर्वर रिसर्च फाउंडेशन के प्रतिष्ठित फैलो हैं)।

