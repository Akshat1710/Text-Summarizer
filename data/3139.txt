जातीय समीकरणों की जीत ( दैनिक जागरण : Editorial)।

नरेंद्र मोदी ने बिहार के चुनाव में तीस रैलियों को संबोधित किया, लेकिन वह राष्ट्रीय स्वयंसेवक संघ के प्रमुख मोहन भागवत के एक बयान से हुए नुकसान की भरपाई नहीं कर पाए।

 आरक्षण पर संघ प्रमुख का बयान और गोमांस के मामले में भाजपा के कुछ नेताओं की प्रतिक्रियाओं और गतिविधियों ने बिहार के महत्वपूर्ण विधानसभा चुनावों में पार्टी का बंटाधार कर दिया।

 भागवत के बयान ने आरक्षण का फायदा उठाने वाली जातियों में इतनी एकजुटता पैदा कर दी कि जदयू-राजद-कांग्रेस महागठबंधन लगभग तीन चौथाई बहुमत तक पहुंच गया।

 यह एक रहस्य ही रहेगा कि भागवत ने ठीक चुनाव के मौके पर यह बयान क्यों दिया कि आरक्षण की समीक्षा की जरूरत है।

 क्या उन्हें यह नहीं पता था कि इससे जो नुकसान होगा उसकी भरपाई नहीं हो सकेगी।

 माना जाता है कि प्रधानमंत्री नरेंद्र मोदी ने इस बारे में अपनी चिंता संघ के मुख्यालय तक पहुंचाई, लेकिन तब तक देर हो चुकी थी।

, पिछड़ी जातियों और अल्पसंख्यकों की जो चट्टानी एकता 1995 में हुई थी वही 2015 के विधानसभा चुनाव में भी नजर आई।

 इस एकता का मुकाबला करना भाजपा और उसके सहयोगी दलों के लिए आसान नहीं था।

 1995 में उस एकता का लाभ लालू प्रसाद यादव को मिला था और नीतीश कुमार हारे थे।

 इस बार इस एकता से लाभान्वित होने वाले लालू और नीतीश, दोनों थे।

 ठीक चुनाव के मौके पर आरक्षण खत्म होने का जो डर पैदा किया गया उसने पिछड़ों के साथ उन सभी जातियों को ला दिया जो आरक्षण से फायदा उठाने वाली हैं।

 अगर पिछड़ी-दलित जातियों के सामने आरक्षण के खो जाने का डर था तो अल्पसंख्यकों के सामने हंिदूू राष्ट्र का भय था।

 इन दोनों डरों ने पिछड़े-दलित-अल्पसंख्यक समुदायों की एकता पैदा की और नतीजों में इसका स्पष्ट प्रमाण सामने आया।

 लालू प्रसाद और नीतीश कुमार बिहार के मतदाताओं को यह समझाने में सफल रहे कि जब आरएसएस की ओर से यह कहा जा रहा है कि आरक्षण की समीक्षा होगी तो फिर ऐसा होगा ही, क्योंकि भाजपा पर आरएसएस का पूरा नियंत्रण है।

 बिहार में भाजपा की पराजय की पटकथा उसी दिन लिख गई थी जब भागवत ने यह बयान दिया था।

 एक तरह से कह सकते हैं कि बिहार में न तो नरेंद्र मोदी की हार हुई है और न ही लालू प्रसाद की जीत।

 नरेंद्र मोदी को हराया गया है और यह काम उनके अपनों ने किया है।

 फिर वह चाहे भागवत का बयान हो या अनर्गल बयानबाजी करने वाले भाजपा अथवा उससे जुड़े संगठनों के कुछ अन्य नेता।

 भाजपा को ऐसा ही झटका दिल्ली में भी लगा था हालांकि तब परिस्थितियां भिन्न थीं।

 दिल्ली में भाजपा मुख्यमंत्री पद का उम्मीदवार घोषित कर हारी थी और यहां न घोषित कर।

, भाजपा के लिए संकट यह भी रहा कि उसके स्थानीय नेता आपस में भी लड़ते रहे।

 उनमें न तो एकता थी और न ही अनुशासन।

 शत्रुघ्न सिन्हा का फैक्टर भी रहा।

 भाजपा इन समस्याओं का समाधान नहीं तलाश सकी।

 यह दुर्भाग्य ही रहा कि बिहार में न तो विकास मुद्दा बना और न ही सुशासन।

 सारी लड़ाई आरक्षण के रूप में सामाजिक न्याय और गोमांस जैसे मसलों पर ही झूलती रही।

 भाजपा युवाओं और महिलाओं को 2014 के आम चुनाव में प्रभावित करने में सफल रही थी, लेकिन इस बार वह ऐसा कुछ भी नहीं कर सकी, क्योंकि बहस सकारात्मक मुद्दों की ओर मुड़ ही नहीं सकी।

, भाजपा ने एक अन्य बड़ी गलती टिकट बांटने में की।

 चुनाव के पहले जिस तरह पूर्व गृह सचिव और आरा से भाजपा के सांसद आरके सिंह ने पैसे लेकर टिकट बांटने का आरोप लगाया था उसी समय यह साफ हो गया था कि भाजपा टिकटों के बंटवारे में गड़बड़ी कर रही है।

 तमाम ऐसे लोगों को टिकट दिए गए जो कतई इसके हकदार नहीं थे।

 टिकटों के बंटवारे में गड़बड़ी केवल भाजपा के यहां ही नहीं हुई, बल्कि राजद और जदयू में भी हुई, लेकिन भाजपा में यह काम बड़े पैमाने पर हुआ।

 भाजपा को यह सबक मिल गया होगा कि अगर पैसों अथवा अन्य किसी कारण से चहेतों को टिकट दिया जाएगा तो फिर सफलता नहीं मिलेगी।

, एक अन्य समस्या यह हुई कि बिहार के सामाजिक समीकरणों को देखते हुए मोदी और अमित शाह ने जो सेना बनाई वह किसी काम नहीं आई।

 न तो जीतनराम मांझी काम आए, न उपेंद्र कुशवाहा और न ही रामविलास पासवान।

 भाजपा ने बिहार में जो कुछ सीटें हासिल की हैं वे अपने दम पर जीती हैं।

 मांझी और कुशवाहा तो बिहार विधान परिषद की 24 सीटों पर हुए चुनाव में भी भाजपा के लिए किसी काम नहीं आए थे।

 भाजपा को तभी चेत जाना चाहिए था और अपनी रणनीति को फिर से निर्धारित करने की पहल करनी चाहिए थी।

 मांझी टिकटों के लिए जितना हल्ला मचा रहे थे उसके अनुरूप कतई प्रदर्शन नहीं कर सके।

 कुशवाहा तो कुछ भी नहीं कर सके।

, इस चुनाव में कांग्रेस का प्रदर्शन उल्लेखनीय है।

 वह चालीस सीटों पर लड़ने की भी हकदार नहीं थी, लेकिन उसे इतनी सीटें न केवल मिलीं, बल्कि वह बड़ी सफलता हासिल करने में भी सफल रही।

 कांग्रेस को चालीस सीटें नीतीश कुमार के कारण ही मिली थीं, क्योंकि वह राहुल गांधी से खुद को मुख्यमंत्री पद का उम्मीदवार घोषित करवाना चाहते थे।

 उन्होंने जनता दल परिवार के विलय की कीमत पर राहुल गांधी से संपर्क किया था-यह जानते हुए कि लालू प्रसाद और राहुल के संबंध अच्छे नहीं हैं।

 यही वक्त था जब लालू प्रसाद ने यह टिप्पणी की थी कि वह जहर का घूंट पीकर भी जदयू के साथ गठबंधन करेंगे।

 अब बिहार में सरकार कैसे बनेगी और चलेगी, इस पर पूरे देश की निगाहें होंगी।

 खुद बिहार भी यह देखना चाहेगा कि उसने जो फैसला किया है वह उसे किस ओर ले जाएगा।

-डॉ. एलएन शर्मा( पटना विश्वविद्यालय में राजनीति शास्त्र विभाग के प्रमुख रहे हैं)।

सौजन्य :-दैनिक जागरण , 9.11.2015।

