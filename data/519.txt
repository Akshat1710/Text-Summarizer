बना रहे विधि का शासन (बिजनेस स्टैंडर्ड)।

विधि का शासन बड़ी नाजुक चीज है।

 यह शासितों की सहमति पर निर्भर करता है।

 इसके लिए संवैधानिक औचित्य के स्वरूपों का अनुपालन और विधि-सम्मत ढंग से गठित प्रतिष्ठानों के प्रति सम्मान की जरूरत होती है।

 अगर विधि के शासन को मजबूती देने वाले दायित्वों और विभिन्न संगठनों के समस्त अंतर्संबंधों को चोट पहुंचती है तो इसका विखंडन शुरू हो जाता है।

 सतलज-यमुना लिंक नहर पर उच्चतम न्यायालय के आदेश की अवहेलना कर पंजाब सरकार ने संविधान की महत्ता कम करने की दिशा में बड़ा कदम बढ़ाया है।

 अब केंद्र सरकार को सुनिश्चित करना होगा कि पंजाब ऐसा रवैया आगे भी न बरकरार रखे और विधि का शासन बना रहे।

पिछले सप्ताह उच्चतम न्यायालय ने पंजाब विधानसभा में वर्ष 2004 में पारित उस कानून को असंवैधानिक घोषित कर दिया जिसमें लिंक नहर के निर्माण की जिम्मेदारी से मुंह मोडऩे और इसका पानी अन्य राज्यों खासकर हरियाणा के साथ बांटने पर रोक लगाने का जिक्र था।

 पंजाब इसके जरिये 1981 के उस करार से मुंह मोडऩा चाह रहा था जिसमें हरियाणा और राजस्थान के साथ पानी का बंटवारा करने पर सहमति जताई गई थी।

 न्यायालय पहले ही तीनों राज्यों के बीच हुए जल बंटवारा समझौते पर अपनी मुहर लगा चुका है।

 सर्वोच्च अदालत ने अपने फैसले में कहा कि किसी समझौते को न्यायालय की तरफ से वैध ठहराए जाने के बाद संबंधित पक्ष एकतरफा ढंग से उससे पीछे नहीं हट सकते हैं।

 पंजाब सरकार ने इस फैसले को स्वीकार करने के बजाय अपना पुराना रवैया बरकरार रखा है।

 विपक्ष के दबाव और विधानसभा चुनावों को ध्यान में रखते हुए राज्य सरकार इस मामले से जुड़े तथ्यों को बदलने की भी कोशिश कर रही है।

 कुछ दिन बाद ही पंजाब सरकार ने कह दिया कि वह किसी दूसरे राज्य को पानी की एक बूंद भी नहीं देगी।

 इस पर हरियाणा सरकार ने जब उच्चतम न्यायालय का दरवाजा खटखटाया तो पंजाब सरकार ने आनन-फानन में ही अपने अधिकारियों को कह दिया कि लिंक नहर के लिए अधिग्रहीत की गई जमीन उनके मालिकों को लौटा दी जाए।

 इसके बाद पंजाब के राजस्व मंत्री बिक्रम सिंह मजीठिया ने यह ऐलान कर दिया कि चार जिलों के 202 गांवों में अधिग्रहीत की गई 4,261 एकड़ जमीन किसानों को लौटाई जा चुकी है।

 पंजाब सरकार के इन कदमों को उच्चतम न्यायालय के आदेश की अवज्ञा नहीं तो और क्या माना जाए।

यह इकलौता मौका नहीं है जब राज्य सरकारों ने अदालती फैसलों को मानने से इनकार किया हो।

 लेकिन यह इस तरह का सबसे खराब वाकया जरूर है।

 हाल ही में दिल्ली के उपराज्यपाल नजीब जंग भी राष्ट्रीय हरित अधिकरण के उस आदेश को पलटने पर आलोचना के घेरे में आए थे जिसमें राजधानी के भीतर निर्माण कार्यों पर रोक लगा दी गई थी।

 हालांकि यह सच है कि कई बार न्यायपालिका भी अपनी सीमा से आगे बढ़ी है और कई ऐसे आदेश दिए हैं जिन पर फैसला करना कार्यपालिका का अधिकार रहा है।

 राजधानी में ट्रकों की आवाजाही को प्रतिबंधित करना इसी तरह का एक मामला है।

 इस तरह के हालात में अदालती आदेशों की अवमानना की आशंका बढ़ जाती है।

 लेकिन पंजाब का मौजूदा मामला तो एकदम अलग है।

 अंतरराज्यीय जल विवादों के निपटारे की जिम्मेदारी उच्चतम न्यायालय को दी गई है।

 अगर एक राज्य शीर्ष अदालत के फैसले की अवहेलना करता है तो केंद्र सरकार के पास मामले में दखल देने के सिवाय कोई विकल्प नहीं बचता है।

 केंद्र सरकार को लिंक नहर के निर्माण का मामला पंजाब सरकार से अपने हाथ में लेकर पूरा कराना चाहिए।

 विवाद से संबंधित सभी जगहों पंजाब, हरियाणा, राजस्थान और केंद्र में भारतीय जनता पार्टी की सरकारें होने के बाद इस संवैधानिक संकट का राजनीतिक समाधान निकालने को लेकर उसके पास कोई बहाना नहीं रह गया है।

, सौजन्य – बिजनेस स्टैंडर्ड।

