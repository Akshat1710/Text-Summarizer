तबाह हो रहा पाकिस्तान (दैनिक जागरण )।

पाकिस्तान की मशहूर लेखिका और जरदारी सरकार के समय अमेरिका में राजदूत रहे हुसैन हक्कानी की पत्नी फरहनाज इस्पहानी ने हाल में यह कहकर हलचल मचाई है कि आज पाकिस्तान में हर फैसला मुल्लाओं और सेना की मिलीभगत से लिया जाता है और पठानकोट भी इसी फैसले का नतीजा लगता है।

 उनका मानना है कि चुनी हुई सरकार इस मिलीभगत के सामने लाचार है।

 उनके मुताबिक जब नवाज शरीफ ने भारत के साथ रिश्ते मजबूत करने शुरू किए थे तभी हमें लगा था कि कोई बड़ी घटना होगी और इन रिश्तों को मुल्ला और सेना मिलकर जबरदस्त झटका देंगे और हुआ भी वही।

 कुछ ही दिन में पठानकोट में आतंकी हमला हो गया।

 फरहनाज न केवल एक बड़ी लेखिका हैं, बल्कि उनके पति हुसैन हक्कानी राजनयिक रहे हैं इसलिए उन्हें सरकार के अंदर का बहुत कुछ मालूम है।

, पाकिस्तान पिछले कई सालों से पूरी तरह कट्टरपंथी मुल्लाओं और सेना और खासकर उसकी खुफिया एजेंसी आइसआइ की गिरफ्त में है।

 इस गिरफ्त ने किसी तरह 65 सालों में पहली बार पाकिस्तान की जरदारी सरकार को अपना पांच साल का कार्यकाल पूरा करने दिया वरना आज तक वहां किसी भी चुनी हुई सरकार को पूरे वक्त नहीं चलने दिया गया।

 कट्टरपंथी मुल्लाओं और आइएसआइ के बीच पूरा तालमेल रहता है और ये दोनों मिलकर जो फैसला लेते हैं उसको लागू करवा करके भी मानते हैं।

 इन दोनों को भारत के साथ दोस्ती एक खतरा लगती है।

 उन्हें लगता है कि अगर भारत से दोस्ती हो गयी तो आइएसआइ का वजूद खत्म हो जाएगा।

 अगर ऐसा होता है तो फिर मौलानाओं को आइएसआइ से मिलने वाले करोड़ों रुपये कहां से आएंगे।

 अभी एक सरकारी विभाग होते हुए भी आइएसआइ न केवल अरबों रुपये पाकिस्तान सरकार से लेती है, बल्कि नशीली दवाओं की तस्करी और आतंकवाद के जरिये भी बहुत पैसा कमाती है।

, वैसे तो पाकिस्तान में हजारों मस्जिदों में तमाम मौलाना हैं, लेकिन उनकी हालत बहुत बदतर है।

 उन्हें बहुत कम पैसा मिलता है, लेकिन करीब दर्जन भर मौलानाओं ने अपनी एक जमात बना रखी है और ये मजहब को सही तरह से मानने के सिवाय और सारे काम करते हैं।

 इनके पास बेशकीमती हथियार, सरकारी सुविधाएं बड़ी-बड़ी विदेशी गाड़ियां हैं।

 इन्हें आइएसआइ, अलकायदा और अन्य संगठनों से भी अच्छा-खासा पैसा मिलता है।

 ये फिरौती भी वसूलते हैं और अपने खिलाफ बोलने वालों को तुरंत मार भी देते हैं।

 इन्होंने इस्लाम की अपनी अलग परिभाषा कर रखी है, जिसका मोहम्मद साहब के इस्लाम से कोई लेना देना नहीं है।

 कुरान को तो लगता है ये कभी मानते ही नहीं हैं वरना मस्जिदों में नमाज पढ़ते लोगों पर बम चलाना, स्कूलों में बच्चों को मारना, औरतों को गोलियों से भून देना तो असली इस्लाम कभी नहीं सिखाता।

, इन दर्जन भर संगठनों में प्रमुख नाम पाकिस्तानी तालिबान, जैश-ए-मोहम्मद, हरकत-उल-दावा, हिजबुल मुजाहिदीन, तबलीगी जमात, तहरीक-ए-इस्लाम हैं।

 इसके अलावा और न जाने कितने कट्टरपंथी और आतंकवादी गुट हैं जो पूरे पाकिस्तान पर कब्जा जमाए हुए हैं।

 1फरहनाज इस्पहानी के मुताबिक आजादी के वक्त पाकिस्तान में 21 प्रतिशत गैर मुस्लिम थे और जिनकी वजह से पाकिस्तान को दूसरे मजहबों की रिवायतें, तहजीब, संगीत, प्रतिभाएं और विद्वानों का फायदा मिलता था।

 धीरे-धीरे इन कट्टरपंथी मौलानाओं ने इन सबको भगा दिया और जो बच गए उन्हें आतंकित करके रखा है।

 पाकिस्तान में अब केवल तीन-चार प्रतिशत गैर मुस्लिम हैं।

 पाकिस्तान में शियाओं और अहमदी मुसलमानों पर भी कहर बरपाया जा रहा है।

 हालात ऐसे हो गए हैं कि पासपोर्ट बनवाने के पहले फार्म पर यह लिखकर देना होता है कि अहमदी मुसलमानों को आप मुसलमान नहीं मानते हैं।

 कट्टरपंथियों ने सबसे पहले 1974 में जुल्फिकार अली भुट्टो की सरकार से यह फैसला करवाया कि अहमदी मुसलमान नहीं हैं।

 फिर इन्होंने सूफी वाद को खत्म करवाया।

 स्कूल की पुस्तकों में सिर्फ इस्लाम-इस्लाम के अलावा और कुछ भी पढ़ाया जाना करीब-करीब बंद हो गया।

, जनरल जिया के शासन काल में कठोर इस्लामिक कानूनों को मान्यता दी गई और इस तरह कट्टरपंथी सरकार और सेना के अंदर घुस गए।

 जिया के जमाने में इस्लाम के नाम पर मौलानाओं से आतंकवादी जमातें बनवाईं गईं।

 वही आज पाकिस्तान के लिए सिरदर्द बन गई हैं।

 अब अल्पसंख्यकों को छोड़ दीजिए, पाकिस्तान का आम मुसलमान भी उनसे डरा हुआ है और मजबूरी में उनकी बातें मान रहा है।

 इन जमातों ने अब तक इस्लाम के नाम पर लाखों बेकसूर पाकिस्तानी मुसलमानों को भी मारा है।

 यह सिलसिला अभी भी कायम है।

 इसका ताजा उदाहरण पेशावर में खान अब्दुल गफ्फार खान के नाम पर बने बाशा खान विश्वविद्यालय में किया गया खून-खराबा है।

 अब्दुल गफ्फार खान को सीमांत गांधी के नाम से भी जाना जाता था।

, इस विश्वविद्यालय में उसी तरह हमला किया गया जैसे कुछ समय पहले पेशावर के एक स्कूल में किया गया था।

 वह गांधी जी के सहयोगी और अनुयायी थे और अहिंसा पर यकीन रखते थे।

 कल ही उनकी पुण्यतिथि थी।

11947 में दो मुल्क बने थे।

 एक मुल्क पाकिस्तान जिसके पास हजारों मील उपजाऊ जमीन, नदियां, समंदर, सेना, खूबसूरत शहर, शायर, संगीत, साहित्य, और काफी पैसा था।

 एक से एक पढ़े लिखे लोग और विद्वान इस पाकिस्तान में थे।

 काबिल नेतृत्व भी था और जम्हूरियत थी।

 दूसरा मुल्क दुबई था जिसे अंग्रेज 6 लाख पौंड में भारत को बेच रहे थे, लेकिन भारत ने मना कर दिया।

 इसमें सिर्फ 50 वर्ग मील का रेगिस्तान था।

 न खेती की जमीन, न पीने का पानी, न पेड़ पौधे और बंजर गांवों के अलावा कुछ भी नहीं था।

 यहां तक कि तेल भी नहीं था।

 लोग पढ़े लिखे नहीं थे और न कोई नेतृत्व था।

 बाद में इन गैर पढ़े लिखे कबीलों को ही अंग्रेजों ने वह मुल्क दे दिया।

 आज 68 साल बाद पाकिस्तान गरीब और बेहद बुरे हाल में है।

 उसे हर समय अमेरिका से डॉलर की भीख मांगनी पड़ती है।

, पाकिस्तान में कानून व्यवस्था करीब-करीब खत्म हो चुकी है।

 दूसरी ओर दुबई का हाल यह है कि न्यूयार्क से खूबसूरत लगता है और वहां इतनी अपार संपदा है कि दो पाकिस्तान खरीद ले।

 वजह सिर्फ एक है कि दुबई के शेखों ने मजहबी और कट्टरपंथी संगठनों को बढ़ावा नहीं दिया।

 कोई भी चरमपंथी मौलवी-मौलाना जरा भी हरकत करे देश निकाला मिलता है।

 दुबई में कहीं कोई मजहबी जुलूस नहीं होने दिया जाता।

 मजहब के प्रदर्शन पर भी रोक है।

 यहां दुनिया भर के लोगों को रहने और व्यापार करने की खुली छूट है।

 दुबई ने ऐसी नीतियां बनाई हैं कि लोग वहां खरबों डॉलर निवेश कर रहे हैं।

 क्या पाकिस्तान के लोग दुबई से कोई सबक सीखेंगे।

,  , सौजन्य :- दैनिक जागरण  ,21.01.2016,राजीव शुक्ला (कांग्रेस के राज्यसभा सदस्य हैं)।

