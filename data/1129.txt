क्या इस तरह होगा राष्ट्र निर्माण।

 (दैनिक भास्कर : Editorial)।

राष्ट्रीय स्वयंसेवकसंघ के प्रमुख और राष्ट्रपति के संदेश में क्या फर्क है।

 एक काल्पनिक हिंदू राष्ट्र के राष्ट्रपति हैं और दूसरे भारत राष्ट्र के राष्ट्रपति हैं।

 राष्ट्रपति स्वाधीनता दिवस और गणतंत्र दिवस पर संदेश देते हैं और सर संघचालक दशहरे पर देते हैं, जो इस बार संघ का 91वां स्थापना दिवस था।

 दोनों के संदेशों की ध्वनि वही होती है, जो सरकार कहना चाहती है।

 खासतौर से तब जबकि सरकार अपने स्वयंसेवकों की हो।

 जैसे आप राष्ट्रपति से यह उम्मीद नहीं कर सकते कि वह सरकार की आलोचना करे, वैसे ही संघप्रमुख से आप यह अपेक्षा कैसे कर सकते हैं कि वह अपने चेलों के कान खींचें।

 संघ प्रमुख मोहन भागवत ने इस दृष्टि से बहुत ही ठकुरसुहाती बात कह दी।

 उन्होंने साफ-साफ कह दिया कि निराशा का जैसा माहौल दो साल पहले था, वैसा अब नहीं है।

 ‘अब हम चिंतित नहीं हैं।

’ मोहनजी का चिंतित नहीं होना ही चिंता का सबसे बड़ा विषय है।

 नरेंद्र मोदी चिंतित बिल्कुल भी हों, यह स्वाभाविक है।

 वे प्रधानमंत्री की कुर्सी पर बैठे हैं।

 इसके आस-पास देश की जनता फटक भी नहीं सकती।

 भाजपा कार्यकर्ताओं के लिए भी वह दूर की कौड़ी ही है।

 भाजपा के नेता और मंत्रिगण भी जरा सावधान हैं।

 सिर्फ सदाबहार नौकरशाहों की बहार आई हुई है।

 उनका पहला काम ही है प्रधानमंत्री को चिंतामुक्त रखना।

 प्रधानमंत्रीजी इसीलिए चिंतामुक्त होकर विदेशों में जाकर भारत का नगाड़ा पीटते रहते हैं और देश में जनसभा संबोधित करते रहते हैं, लेकिन भागवत तो जनता से जुड़े रहते हैं।

 दर्जनों साधारण लोग उनसे रोज मिलते रहते हैं।

 वे पारिव्राजक संन्यासी की तरह देश में घूमते रहते हैं।

 क्या उन्हें भी सचमुच यह लगता है कि अच्छे दिन जल्दी ही आने वाले हैं।

 पिछले डेढ़ साल में क्या ‘अच्छे दिनों’ की नींव जमा दी गई है।

संघ प्रमुख की इस बात पर कुछ लोगों ने ताना मारा है कि उन्होंने चर्चित हत्याओं को छुटपुट घटनाएं कैसे कह दिया।

 वे वास्तव में हैं तो छुटपुट ही, लेकिन टीवी चैनलों और अखबारों ने उन्हें सुरसा के बदन की तरह खींचकर गगनचुंबी बना दिया।

 यह धंधे की मजबूरी है, जिसके आगे भाजपा के नेता नौसिखिए ही निकले।

 उनकी हवा सरक गई।

 अगर उनमें अनुभव और साहस होता तो वे अत्याचारों के विरुद्ध ऐसे दहाड़ते कि कुकर्मियों के दिल दहल जाते।

 आश्चर्य तो यह है कि सांप्रदायिक और जातिवादी उन्माद की घटनाओं पर संघ प्रमुख भी मौन रहे।

 सरकार-संघ के इस मौन की दहाड़ पूरे देश में गूंजती रही।

 इस दहाड़ को फीका करने का जिम्मा ऐसे मंत्रियों को सौंप दिया गया है, जिन्होंने आज तक नगरपालिका का चुनाव भी नहीं जीता है।

 उनके बयान मरहम का थोड़ा-सा काम करते हैं तो अन्य भाजपा नेता तेजाब की बाल्टियां उलटने में देर नहीं करते।

संघ प्रमुख ने अपने उद्‌बोधन में जातिवाद और आरक्षण के मुद्‌दों को भी संभालने की कोशिश की।

 बाबासाहेब आंबेडकर के योगदान का स्मरण करना प्रासंगिक रहा।

 आरक्षण पर उनकी खरी-खरी पर थोड़ी-बहुत लीपापोती जरूर हो गई।

 शायद इसके कारण बिहार में होने वाले भाजपा के नुकसान में थोड़ी कमी जाए, लेकिन आंबेडकर की तारीफ का पुल उन्होंने इतना ऊंचा-नीचा बांध दिया कि यदि आंबेडकर आज होते तो वे भी दांतों तले उंगली दबा लेते।

 मोहनजी ने आंबेडकर के व्यक्तित्व में महात्मा बुद्ध और शंकराचार्य के गुणों का समन्वय बता दिया।

 इसमें शक नहीं है कि आंबेडकर अपने समय के सर्वश्रेष्ठ बौद्धिकों में से थे, लेकिन भारत से बौद्ध धर्म का निर्वासन करने वालों में शंकराचार्य सर्वप्रमुख थे।

जहां तक जातिवाद, बढ़ती हुई आबादी, शिक्षा का सुधार, चुनाव-पद्धति आदि समस्याओं का प्रश्न है, ये बुनियादी मुद्‌दे हैं।

 इन मुद्‌दों को संघ प्रमुख ने उठाया, जैसे कि राष्ट्रपति अपने अभिभाषण में और भी कई मुद्‌दों को उठाते हैं।

 मुख्य प्रश्न यह है कि उन्होंने क्या कुछ ठोस सुझाव भी दिए, कुछ समाधान भी सुझाए, नरेंद्र मोदी की सरकार समय की रस्सी पर नींद में दौड़ते हुए उत्साही युवक की तर है।

 क्या उसे कुछ मार्गदर्शन मिला।

 संघ प्रमुख से आशा होती है कि वे देश को जगाएंगे, प्रेरणा देंगे, लोगों से सत्संकल्प करवाएंगे।

 राष्ट्रपति-प्रधानमंत्री ज्यादा से ज्यादा कानून बना सकते हैं, जिसका महत्व है, लेकिन डंडे से समाज नहीं बदल सकते।

 समाज को बदलने की शक्ति राजनैतिकों में कम और नैतिकों में कहीं ज्यादा होती है।

 क्या ऐसी कोई शक्ति आज भारत में दिखाई पड़ रही है।

संघ प्रमुख ने सरकार के कुछ अभियानों का भी जिक्र किया।

 उनके परिणाम अभी आने बाकी हैं, लेकिन कुछ अभियान तो कोरे झुनझुने हैं, यह उन्होंने क्यों नहीं बताया।

 उनसे बेहतर बात तो नीति आयोग के उस सदस्य ने कह दी, जिसे इस अवसर पर मुख्य अतिथि बनाया गया था।

 उन्होंने कहा कि ‘स्मार्ट सिटी’ तो ठीक है, देश को ‘स्मार्ट गांव’ पहले चाहिए।

 इसी प्रकार विदेश नीति के बारे में भी संघ प्रमुख की मोटी-मोटी बात तो ठीक है कि विदेशों में भारत का नाम इधर खूब गूंज रहा है, लेकिन इस गूंज से कौन-सा संगीत निकल रहा है, यह उन्होंने नहीं बताया।

 भारत को सुरक्षा परिषद् में बिठाने की बात अभी भी हवा में झूल रही है।

 दुनिया के एक मात्र ‘हिंदू राष्ट्र’ रहे नेपाल से हमारे संबंध खट्‌टे हो गए हैं।

 पाकिस्तान के साथ हमारी सरकार झूला झूलती दिखाई पड़ती है।

 पड़ोसी राष्ट्रों में चीन का प्रभाव बढ़ता चला जा रहा है।

 विश्व की महाशक्ति बनना तो सिर्फ सपना भर है, डेढ़ साल में हम दक्षिण एशिया को ही अपना प्रभाव क्षेत्र नहीं बना पाए।

 अमेरिका, चीन, जापान, जर्मनी, फ्रांस और दर्जनों देशों के चक्कर हम लगा आए, लेकिन हम यह नहीं बता पा रहे कि भारत के लिए ठोस उपलब्धि क्या रही।

 विदेशों में योग, गीता, आयुर्वेद आदि का प्रचार जरूर बढ़ा है।

 इसका सेहरा सरकार अपने सिर बांध रही है,लेकिन यह काम तो उसके आने के बहुत पहले से कुछ योगियों ने शुरू कर दिया था।

संघ प्रमुख ने पश्चिमी भौतिकवाद और उपभोक्तावाद के खतरों से भी देश को आगाह किया, जो कि बिल्कुल ठीक है लेकिन वे शायद यह देख नहीं पा रहे हैं कि उनके चेलों की सरकार आंख मींचकर उसी मृग-मरीचिका के पीछे दौड़ी चली जा रही है।

 स्वयं नरेंद्र मोदी उसके मूर्तिमंत प्रतीक बन गए हैं।

 उन्होंने जिन-जिन अभियानों की घोषणा की हैं, उनके हिंदी नाम तक उन्हें पता नहीं हैं।

 ‘मेक इन इंडिया’, ‘डिजिटल इंडिया’, ‘स्मार्ट सिटी’ ये सब क्या हैं।

 संघ प्रमुखजी, जरा यह बताइए कि आप अपनी शाखाओं में स्वयंसेवकों को क्या यही सब सिखाते हैं।

 यह स्वयंसेवकों की सरकार है।

 इसके पास क्या कोई वैकल्पिक नक्शा है, जिसके आधार पर भावी भारत का निर्माण होगा।

 इससे बड़ा दुर्भाग्य क्या होगा कि साढ़े तीन साल बाद या उसके पहले ही जब यह सरकार अपने घर बैठ जाएगी, तब लोग पूछेंगे कि संघ की शाखाओं में स्वयंसेवकों को सिर्फ हाथ-पांव चलाना सिखाया जाता है, दिमाग चलाना क्यों नहीं सिखाया जाता।

 क्या हिंदू राष्ट्र का निर्माण इसी तरह होगा।

(येलेखक के अपने विचार हैं)।

सौजन्य :-दैनिक भास्कर , 24.10.2015 , वेदप्रताप वैदिक (भारतीयविदेश नीति परिषद के अध्यक्ष)।

