दूर जा रहा भारत का पुराना साथी (दैनिक जागरण)।

2014 में रूसी राष्ट्रपति व्लादिमीर पुतिन के साथ अपनी पहली मुलाकात के दौरान प्रधानमंत्री नरेंद्र मोदी ने कहा था कि यदि भारत में एक बच्चे से भी पूछा जाए कि भारत का सबसे अच्छा दोस्त कौन है, तो वह रूस का नाम लेगा, क्योंकि रूस संकट के समय हमेशा भारत के साथ खड़ा रहा है।

 गत वर्ष 15 अक्टूबर को गोवा में ब्रिक्स सम्मेलन के दौरान व्लादिमीर पुतिन के स्वागत समारोह में मोदी ने कहा था कि एक पुराना दोस्त दो नए दोस्तों से अच्छा होता है।

 भारत-रूस संबंधों की गहराई को बयान करने के लिए इससे उपयुक्त शब्द नहीं हो सकते थे।

 पूर्व सोवियत संघ ने संयुक्त राष्ट्र में कश्मीर पर भारत के प्रतिकूल अनेक प्रस्तावों को वीटो किया था।

 1971 के बांग्लादेश मुक्ति संघर्ष के दौरान मास्को ने नई दिल्ली को राजनीतिक, आर्थिक, कूटनीतिक और सबसे बढ़कर सैन्य समर्थन दिया था।

 सोवियत संघ ने बीजिंग को भारत-पाक युद्ध में हस्तक्षेप न करने की चेतावनी दी थी।

 सोवियत संघ के कड़े रुख के बाद ही अमेरिका को अपना सातवां बेड़ा बीच रास्ते में रोकना पड़ा था और ब्रिटेन को अपने नौसैनिक बेड़े को वापस मोड़ना पड़ा था, लेकिन आज हालात बदल गए हैं।

1991 में सोवियत संघ के विघटन के बाद उसे महाशक्ति का दर्जा खोना पड़ा था।

 बहरहाल अमेरिका उसका स्थान लेते हुए तब से विश्व में एकमात्र महाशक्ति बना रहा है।

 सोवियत संघ के टूटने से पैदा हुए खालीपन को चीन द्वारा धीरे-धीरे भरा जा रहा है।

 आज रूस को सामरिक, आर्थिक और कूटनीतिक मोर्चे पर ढेरों चुनौतियों का सामना करना पड़ा है।

 वहीं रूस और भारत की अर्थव्यवस्थाएं एक-दूसरे से काफी दूर चली गई हैं।

 सोवियत संघ कभी भारत का प्रमुख कारोबारी सहयोगी हुआ करता था, लेकिन आज भारत के शीर्ष तीस प्रमुख कारोबारी देशों की सूची में रूस का कहीं स्थान नहीं है।

 दूसरी ओर भारत अमेरिका के काफी नजदीक चला गया है।

 हाल ही में संपन्न राफेल जेट सौदा दिखाता है कि भारत गंभीरतापूर्वक अपने हथियार आयात में विविधता ला रहा है और इसके लिए अब रूस पर बहुत ज्यादा निर्भर नहीं है।

 तेल की कीमतों में आई कमी, यूक्रेन विवाद के बाद पश्चिमी देशों द्वारा लगाए गए आर्थिक प्रतिबंध, अमेरिका तथा यूरोप के साथ रूस के बढ़ते तनाव के कारण मास्को का राजनीतिक प्रभाव कमजोर हुआ है।

 दूसरी ओर ब्रिक्स विकास बैंक, एशिया इंफ्रास्ट्रक्चर इन्वेस्टमेंट बैंक, वन बेल्ट वन रोड प्रोजेक्ट और चीन-पाकिस्तान आर्थिक कोरिडोर के कारण क्षेत्र में चीन की स्थिति मजबूत हुई है।

 इससे रूस भी चीन और पाकिस्तान के करीब आने को बाध्य हुआ है, जो कि एक समय मास्को के दुश्मन थे।

2013 में शी चिनफिंग के चीन के राष्ट्रपति बनने के बाद से ही पुतिन और शी लगातार मिलते रहे हैं।

 दोनों राष्ट्र प्रमुखों ने अपने समग्र सामरिक सहयोग को मजबूत करने की शपथ ली है।

 उदाहरण के लिए रूस के प्रस्ताव के बाद चीन यूरेशियन इकोनॉमिक यूनियन (यूईयू) के साथ जुड़ने को तैयार है।

 यह दिखाता है कि दोनों देश बड़े लक्ष्य की ओर देख रहे हैं।

 ऐसे समय में जब यूरोपीय संघ बिखर रहा है तब रूस और चीन की एकजुटता मध्य एशिया और यूरोप में उथल-पुथल का कारण बन सकती है।

 रूस एक समय बड़ी ताकत था, लेकिन आज चीन उस पर कुछ हद तक भारी पड़ रहा है, जो कि आज दुनिया की दूसरी बड़ी अर्थव्यवस्था है।

 चीन अमेरिका के साथ जी-2 रूप में भी जुड़ा हुआ है, यह स्थान एक समय पूर्व सोवियत को हासिल था।

दरअसल भारत की अमेरिका के साथ बढ़ती निकटता मास्को की नीति में आए बदलाव का मुख्य कारण है।

 भारत के प्रमुख हथियार आपूर्तिकर्ता के रूप में अमेरिका ने रूस का स्थान ले लिया है।

 मास्को ने इस्लामाबाद और बीजिंग को हथियार बेचकर इसकी प्रतिक्रिया दी है।

 इसमें कोई दो राय नहीं कि बीते अक्टूबर में गोवा सम्मेलन के दौरान रूस के साथ कई रक्षा समझौते हुए, लेकिन इसका अभी कोई जिक्र नहीं करना चाहेगा, खासकर ऐसे समय में जब भारत पाकिस्तान को अलग-थलग करने का कठिन प्रयास कर रहा है।

 कुल मिलाकर भारत-रूस संबंधों के मुख्य आधार स्तंभ सामरिक सामंजस्य, रक्षा सौदे, परमाणु क्षमता और हाइड्रोकार्बन रहे हैं।

 रक्षा के अलावा रूस को हाइड्रोकार्बन और परमाणु ऊर्जा के क्षेत्र में बढ़त हासिल है और दोनों ही क्षेत्रों में भारत ने उसे अच्छा कारोबार मुहैया कराया है।

भारत ने यूक्रेन मुद्दे पर एक संतुलित रुख अपनाया है।

 नई दिल्ली ने रूस के खिलाफ पश्चिमी देशों के प्रतिबंध का समर्थन नहीं किया है और संयुक्त राष्ट्र महासभा में यूक्रेन प्रस्ताव पर वोटिंग के दौरान भारत अनुपस्थित रहा।

 हालांकि मास्को चाहता था कि भारत प्रस्ताव के खिलाफ वोट करे।

 भारत की चिंता यह है कि रूस की स्थिति कमजोर पड़ने के बाद भूराजनीतिक पटल पर खाली हुए स्थान को कहीं चीन न हथिया ले।

 यदि ऐसा होता है तो यह बहुत खतरनाक होगा।

 यह सच है कि लंबे समय से भारत-रूस द्विपक्षीय कारोबारी संबंधों में शिथिलता आई है, लेकिन तमाम कवायदों के बाद भी इसमें आशानुरूप बढ़ोतरी नहीं हो रही है।

 यही वजह है कि अब फिर से दोनों देशों के बीच स्थानीय मुद्रा में कारोबार को पुनर्जीवित करने की बात हो रही है।

 परिवहन संबंधी समस्याओं को दूर करने के लिए ईरान में चाबहार बंदरगाह और अंतरराष्ट्रीय उत्तर-दक्षिण परिवहन कोरिडोर के निर्माण पर भारत नए सिरे से ध्यान केंद्रित कर रहा है।

 इसके अलावा लघु और मध्यम उद्योगों, वीजा और संवादहीनता के मुद्दे पर भी ध्यान केंद्रित करने की जरूरत है।

भारत को यह बात कभी नहीं भूलनी चाहिए कि भारत को अमेरिका की जितनी जरूरत है उससे कहीं ज्यादा अमेरिका को भारत की आवश्यकता है।

 इसलिए भारत को अमेरिका के लिए अपने बाजार खोलने के एवज में अधिक से अधिक छूट हासिल करनी चाहिए।

 भारत को अमेरिका से छोटी-मोटी तकनीक के बजाय उच्च क्षमता वाली रक्षा तकनीक मांगनी चाहिए।

 वाशिंगटन को भारतीयों के लिए अपने दरवाजे खोलने चाहिए।

 अमेरिका को पाकिस्तान के साथ अपने संबंधों में कटौती भी करनी होगी।

 इसके साथ ही वाशिंगटन को अफगानिस्तान में भारत के निर्माण कार्यों और रूस के साथ सामरिक संबंधों की राह में नहीं आना चाहिए।

 अमेरिका चीन को काबू में करने के लिए ही भारत को विश्व शक्ति के रूप में उभरने में मदद कर रहा है।

 इसी तरह रूस को काबू में करने के लिए वह यूक्रेन और पोलैंड को समर्थन दे रहा है।

 इसके अलावा अमेरिका के लिए भारत का दूसरा कोई उपयोग नहीं है।

 भारत-सोवियत संबंधों की याद आज भी दोनों देशों के लोगों के दिलों में दर्ज है।

रूस तीन दशक से अधिक समय तक महाशक्ति रहा है और पुतिन एक बार फिर उस जगह को पाना चाहते हैं।

 रणनीतिक और राजनीतिक मजबूरियों के कारण मास्को रूस, चीन और पाकिस्तान की धुरी (पीसीपीए) बनाने की ओर बढ़ रहा है, क्योंकि पुतिन के नेतृत्व में रूस स्वयं को चीन के अधीनस्थ नहीं देखना चाहेगा।

 भारत और रूस के भूराजनीतिक लक्ष्य अलग-अलग नहीं हैं।

 इस पृष्ठभूमि में प्रधानमंत्री मोदी के सामने बड़ी चुनौती है कि वह पीसीपीए को हकीकत नहीं बनने दें, क्योंकि यदि एक बार यह जमीन पर उतर जाएगा तब भारत अमेरिका के सहयोग के बावजूद इसके प्रभाव को दूर नहीं कर पाएगा।

 नई दिल्ली को कौटिल्य नीति का अनुसरण करते हुए अमेरिका, रूस और चीन के साथ अपने रिश्तों में संतुलन लाने की जरूरत है।

 लेखक आरपी सिंह, सेवानिवृत ब्रिगेडियर हैं ।

सौजन्य- दैनिक जागरण।

