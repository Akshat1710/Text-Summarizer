मनोरंजन के नाम पर (पत्रिका)।

एक सांड और हजारों चिल्लाते लोग।

 बेचारा सांड इधर-उधर भाग रहा है।

 लोग कभी उसकी पीठ के लटक रहे हैं तो कभी उसके सींगों के।

 सांड घबरा रहा है।

 डर रहा है।

 लोग तालियां पीट रहे हैं।

 हंस रहे हैं।

 टीवी पर इन दृश्यों को देख कर हम समझ नहीं पाते कि हंसे या रोये।

 वैसे हमें सांडों से डर लगता है।

 सामने आते सांड को देख बीस कदम दूर चले जाते हैं।

 भारत में सांड को दर्जनों लोग मिल कर वश में करते हैं और स्पेन में सांड को लाल कपड़ा दिखा कर उकसाया जाता है।

क्रोधित सांड अपने नथूनों में से आग जैसी गरम-गरम सांस उगलता इधर-उधर भागता है और तब तक भागता है जब तक थक कर चूर-चूर नहीं हो जाता।

 किशोरावस्था में एक उपन्यास पढ़ा था- स्पार्टाकस।

 पुराने रोमन साम्राज्य में रोमन अधिपति अपने गुलामों को ग्लेडिएटर्स बना कर लड़ाते हैं।

 दो गुलामों के बीच लड़ाई तब तक चलती थी, जब तक एक लड़ाका मर नहीं जाता था।

 स्पार्टाकस नाम के एक गुलाम ने इसका विरोध किया था।

रोमन्स ने उसे भी मार कर सूली पर लटका दिया।

 आज भी लोग मुर्गे लड़ाते हैं।

 मुर्गों के पंजों के धारदार छोटे चाकू बांध कर मुर्गे तब तक लड़ते हैं, जब तक एक मुर्गा मर नहीं जाता।

 बटेर लड़ती हैं।

 मुक्केबाजी होती है।

 कई मुक्केबाज तो मुक्के खाकर मर गए या बरसों बेहोशी की अवस्था में पड़े रहे।

 ये सब हमारे मनोरंजन हैं।

 अपनी वीरता दिखाने के लिए पुराने राजाओं ने इतने शेर मारे कि अब शेरों को बचाने के लिए अरबों रुपए खर्च किये जा रहे हैं।

एक जमाने में शराब पिला कर हाथियों को लड़ाया जाता था।

 हजारों औरतों को कुप्रथा के नाम पर जिंदा जलने को मजबूर किया गया।

 यह सब एक जमाने में हमारी ‘संस्कृति’ रहे हैं।

 यूं भी फिल्मों में तड़ातड़ हत्याएं और बहते खून को देख कर हम रोमांचित होते ही हैं।

 टमाटर सॉस को खून के रूप में बहता देखने में वह रोमांच कहां जो असली खून बहता देखने में है।

 ये चलो सब फिर से शुरू करते हैं।

 मजा आएगा।

सौजन्य- पत्रिका।

