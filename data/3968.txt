अच्छे दिन की राह (दैनिक जागरण)।

एक कहावत है ‘देर से आए, दुरुस्त आए।

’ सूबे के शिक्षा विभाग पर यह इसलिए चरितार्थ होती दिखाई दे रही है, क्योंकि राज्य सरकार ने इसे ‘क्लीन’ करने का बीड़ा उठाया है।

 बिहार बोर्ड की इंटर परीक्षा में हुए मेरिट घोटाले ने सरकार को बता दिया है कि शिक्षारूपी तालाब में सिर्फ एक मछली गंदी नहीं है, अपितु पूरा तालाब दूषित है।

 इसके पानी को बदलने के साथ सभी जलजीवों को हटाने की जरूरत है।

 बिहार विद्यालय परीक्षा समिति में ‘ऑपरेशन क्लीन’ चलाए जाने से कार्य संस्कृति की नई परिपाटी शुरू हुई है, तमाम ऐसे कार्य जिनके लिए दूसरे जिलों से किराया-भाड़ा खर्च कर छात्र-अभिभावक पटना आकर परीक्षा समिति के कार्यालय में बाबुओं की कुर्सी के इर्द-गिर्द चक्कर लगाते थे, ऑनलाइन हो गए हैं अथवा इसकी व्यवस्था की जा रही है।

 बोर्ड के अध्यक्ष पद पर नौकरशाह की तैनाती से भ्रष्टाचार पर अंकुश लगने के साथ बड़ी कोशिश यह हो रही है कि शीघ्र बोर्ड के क्षेत्रीय कार्यालय खोलकर मुख्यालय का सिरदर्द कम किया जाए, छात्रों-अभिभावकों का भागमदौड़ में पैसा जाया न हो।

 दरअसल मेरिट घोटाले की जांच ने बोर्ड में भ्रष्टाचार के तमाम बंद दरवाजे खोल दिए हैं, कैसे टॉपर बनाने का खेल होता था, बोर्ड के शीर्ष अफसर इसमें किस तरह सहयोग करते थे, कॉपियों की डुप्लीकेसी के खेल में पूर्व अध्यक्ष, सचिव और अफसरों के नातेदार-रिश्तेदार किस तरह शामिल होकर करोड़ों का वारा-न्यारा करते थे, आदि राज उजागर हुए हैं।

 सबसे बड़ा पर्दाफाश यह हुआ है कि आधे से ज्यादा प्लस टू और इंटर विद्यालय जिन्होंने मानक तक पूरे नहीं किए, को ले-देकर मान्यता दी गई।

 ये कॉलेज नामांकन और फस्र्ट डिविजन से पास कराने के नाम पर काली कमाई कर रहे हैं।

 एसआइटी ने जांच के क्रम में मेरिट घोटाले के जनक वैशाली समेत कुछ जिलों के दागी विद्यालयों को चिह्न्ति किया, परंतु यह स्थिति तो सभी जिलों में है।

 शिक्षा विभाग ‘ऑपरेशन क्लीन’ में अब किराए के भवनों में चल रहे विद्यालयों पर गाज गिराने की मंशा पाले है, जनहित में इसका सफल होना जरूरी है।

 अगर इंटर विद्यालय के पास भवन नहीं है और वह किराए के भवन में चलाया जा रहा है तो खामियाजा छात्रों को ही भुगतना पड़ता है।

 छात्रों को ये परेशानी क्लास में बैठने की सुविधा से ज्यादा नामांकन, पढ़ाने को शिक्षकों की कम संख्या, खेल के मैदान, प्रयोगशाला, लाइब्रेरी आदि के अभाव के रूप में होती है।

 सुविधाहीन होने के बावजूद विद्यालय का प्रबंधन शिक्षा शुल्क के अलावा दूसरे मद में कोई माफी नहीं देता।

 स्कूल प्रबंधन इलाके में छात्रों की तुलना में विद्यालयों की सीमित संख्या का फायदा उठाता है, अभिभावक दोहरी मार ङोलते हैं।

 उन्हें विद्यालय के शुल्क के साथ ट्यूशन और कोचिंग का खर्च अलग से ङोलना पड़ता है।

 सरकार ने गुरुवार को बोर्ड परीक्षा के पूर्व एक बड़ा कदम उठाते हुए किराए के मकान या परिसर में चलने वाले इंटर कॉलेज तथा प्लस टू स्कूलों की मान्यता रद करने की ठानी है।

 इन्हें संबद्धता देने वाले अफसरों को चिन्हित कर उनके खिलाफ तथा चोर रास्ते से अनुदान लेने वाले विद्यालयों के प्रबंधन पर कार्रवाई की तैयारी है।

 शिक्षा मंत्री ने बोर्ड अध्यक्ष को इस संबंध में निर्देश भी जारी कर दिए हैं।

 मंत्री ने कहा है कि संस्थान कोई भी हो, टीचर ट्रेनिंग कॉलेज, मदरसे या फिर संस्कृत बोर्ड के स्कूल अथवा प्लस टू या इंटर कॉलेज, नियमों को दरकिनार कर चलाए जा रहे हैं तो शिकंजा कसेगा।

 मानक के विपरीत सुविधाहीन स्कूलों की शामत आना अच्छी बात है, परंतु उन स्कूलों के प्रबंधन पर भी कार्रवाई होनी चाहिए जो छात्रों से बिल्डिंग निर्माण के नाम पर अलग से पैसे ले लेते हैं और जर्जर शौचालय तक की मरम्मत नहीं कराते।

(स्थानीय संपादकीय : बिहार ), सौजन्य – दैनिक जागरण।

