जेपीएससी पर सवाल (दैनिक जागरण)।

झारखंड लोक सेवा आयोग (जेपीएससी) एक बार फिर अपनी कारगुजारियों के कारण सवालों के घेरे में है।

 सरकारी विभागों में कर्मियों- अधिकारियों की बहाली के लिए अभ्यर्थियों की मेधा जांचने में खुद उसकी मेधा पर प्रश्नचिह्न् खड़ा हो गया है।

 यह स्थिति राज्य के इस स्वायत्त संस्थान की गरिमा को तो चोट पहुंचा ही रहा है, साथ ही राज्य की व्यवस्था को भी कलंकित कर रहा है।

 रविवार को हुई छठी सिविल सेवा की प्रारंभिक परीक्षा के सामान्य अध्ययन के द्वितीय पत्र में पूछे गए प्रश्नों में जहां अशुद्धियों की भरमार थी, वहीं तथ्य भी गलत थे।

 सबसे बड़ी बात यह कि पूर्व मुख्यमंत्री शिबू सोरेन का नाम भी शुद्ध नहीं लिखा गया था।

 पलामू को पलामु, तो सिंहभूम को सिंघ्भूम लिखा गया।

 स्त्रीलिंग-पुल्लिंग के अलावा वर्तनी भी गलत।

 इतना ही नहीं, शहीदों के नाम में भी गलती।

 जिस सीएनटी एक्ट (छोटानागपुर काश्तकारी अधिनियम) को लेकर राज्य में हंगामा चल रहा है उसके बारे में पूछे गए प्रश्न में छोटानागपुर काश्तकारी अधिनियम १८६९ बताया गया है, जबकि यह कानून १९०८ में आया था।

 इस महत्वपूर्ण परीक्षा में इतनी गलतियां जेपीएससी के साथ प्रश्नपत्र के सेटरों और उनके कथित च्विशेष ज्ञानज् पर भी कई सवाल खड़े करती हैं।

 इसे अज्ञानता कहें या जानबूझकर भाषा के प्रति लापरवाह नजरिया।

 दोनों ही स्थिति गंभीर हैं।

 बार-बार की गलतियों के बावजूद इस दिशा में गंभीरता नहीं बरतने का ही यह परिणाम है।

 जो परीक्षा राज्य प्रशासनिक सेवा के अधिकारियों का चयन करती है उस परीक्षा में इतनी गड़बड़ी जेपीएससी की लापरवाही को ही उजागर करती है।

 इस संस्थान में कैसे सुधार हो, इस पर सरकार को गंभीरता से सोचना चाहिए।

 इसकी व्यवस्था भी करनी चाहिए कि भविष्य में ऐसी गलतियों की पुनरावृत्ति नहीं हो।

 राज्य की फजीहत नहीं हो।

 वैसे जेपीएससी का इतिहास बदरंग रहा है।

 उसकी व्यवस्था का हाल तो यह है कि राज्य में जहां सिविल सेवा की परीक्षा प्रत्येक वर्ष होनी चाहिए थी, वहीं राज्य गठन के १६ वर्षो में अब तक मात्र पांच परीक्षा ही पूरी हो सकी है।

 जेपीएससी द्वारा ली गई इन पांचों परीक्षाओं में भारी अनियमितता भी उजागर हुई।

 उत्तर पुस्तिका में मनमाने अंक देकर प्रभावशाली लोगों के परिजनों को उपकृत करने का मामला भी सामने आया।

 कोर्ट तक मामला पहुंचा।

 नया मसला तो जेपीएससी की खिल्ली उड़ाने जैसा है।

 ऐसी चीजों पर जितनी जल्द रोक लगेगी, उतना ही ज्यादा राज्य का भला होगा।

 स्थानीय संपादकीय : झारखंड , सौजन्य – दैनिक जागरण।

