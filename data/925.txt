अच्छी नहीं तस्वीर (राष्ट्रीय सहारा)।

पहले सीमा सुरक्षा बल (बीएसएफ) जवान का वीडियो, फिर केंद्रीय रिजर्व पुलिस फोर्स (सीआरपीएफ) का वीडियो और अब सेना के एक जवान की प्रधानमंत्री के नाम पाती।

 तीनों में एक ही समानता है कि सेना और अर्धसैनिक बलों में सब कुछ ठीक नहीं है।

 जवान हाई रिस्क पर तो जी-जान से जुटे हैं, लेकिन उन्हें उस अनुपात में सरकार उनका ध्यान नहीं रखती है।

 कोढ़ में खाज यह कि सेना अधिकारी से लेकर गृह राज्यमंत्री तक जवान को ही कठघरे में ला रहे हैं।

 ऐसा नहीं है कि जवान ने जो आरोप लगाए वह नये और सनसनीखेज थे।

 पिछले साल कैग ने भी अपनी रिपोर्ट में घटिया खानपान और खाने के सामानों में तय मानक से कम सामान दिए जाने की बात कही थी।

 यह सालों से होता रहा है।

 लेकिन ऐसा कभी नहीं हुआ कि किसी जवान के दाल-रोटी के सवाल पर उसे मानसिक रोगी और अनुशासनहीन बता देने की जल्दबाजी सेना के स्तर पर दिखी हो।

 लाजिमी है, जवानों को अपने महकमे की कमियों को सोशल मीडिया के जरिये सार्वजनिक करने में यह मंच काफी प्रभावी लगता है।

 सरकार भी इस पर मजबूरी में ही सही प्रतिक्रिया देने में देरी नहीं करती है।

 जाहिर है, सोशल मीडिया ने जवानों को अपनी दिक्कतों को जाहिर करने का अचूक हथियार तो थमा ही दिया है।

 हालांकि, सरकारी मशीनरी जवानों के इस कृत्य से नाराज दिखती है।

 मगर उसे इस बात का भी इल्म है कि अर्धसैनिक बल में कुछ-न-कुछ तो गड़बड़ है।

 यही वजह है कि पहले गृहमंत्री फिर प्रधानमंत्री के स्तर पर जवानों की शिकायतों को संजीदगी से लिया गया।

 सवालों की आंधी में सिर छुपाने के बहाने खोजती सरकार को बिना समय गंवाए सुधार के कदम उठाने चाहिए।

 अगर गलती होगी तो सरकारी तंत्र पर सवाल तो उठेंगे ही।

 ऐसे में सरकार को पारदर्शी, ईमानदार और संवेदनशील भी होना होगा।

 शुक्र है कि जवानों की परेशानी जवानों ने ही जगजांिहर की, किसी और ने नहीं।

 अच्छी बात है कि सेनाध्यक्ष ने जवानों की शिकायतों को सकारात्मक ढंग से लिया और दोषी पाए जाने पर कार्रवाईकी भी बात कही।

 यह सिर्फ पानी वाली दाल और जली हुई रोटी की शिकायत नहीं है।

 यह हर उस जवान का दर्द है, जो न केवल प्रतिकूल परिस्थितियों में नौकरी कर रहा है वरन अपने दर्द को जज्ब भी करता रहा है।

 इसलिए उनकी शिकायतों को अनुशासनहीनता मानने या शिकायत पेटी में सिसकते रहने देने के बजाय बिना किसी भेदभाव के कार्रवाई की जाए।

 इससे न शिकायत होगी और न वे उजागर होंगी।

, सौजन्य- राष्ट्रीय सहारा।

