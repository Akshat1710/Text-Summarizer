बदल रही सोच (दैनिक जागरण)।

राज्य के सरकारी स्कूलों में पढऩे वाली छात्राओं के लिए पहली से लेकर 12वीं कक्षा तक स्कूल की फीस को माफ किए जाने का सरकार का फैसला सराहनीय है।

 इस फैसले से राज्य में निसंदेह बेटियों की साक्षरता दर बढ़ेगी।

 राज्य विधान परिषद के आंकड़ों पर नजर डालें तो राज्य में बेटियों की साक्षरता दर 58 फीसद है, जबकि लड़कों की साक्षरता दर 78 फीसद है।

 राज्य में साक्षरता की ओवर आल दर 68 फीसद है।

 इन आंकड़ों से अंदाजा लगाया जा सकता है कि लड़कों के मुकाबले लड़कियां अभी भी साक्षरता दर में पिछड़ रही है।

 ‘बेटी बचाओ, बेटी पढ़ाओ ‘ अभियान के बाद राज्य में पिछले कुछ माह में बेटियों को शिक्षा के लिए प्रोत्साहित करने के लिए राज्य सरकार ने तालीम पाने वाली बेटियों जिनके साठ प्रतिशत से अधिक अंक थे उन्हें आधे दामों पर करीब साढे चार सौ स्कूटियां बांटी थी।

 विडंबना यह है कि राज्य के दूरदराज क्षेत्र रामबन, गूल, गुलाबगढ, तराल सहित सैकड़ों गांव जहां साक्षरता दर तीस से चालीस प्रतिशत तक रह गई है।

 इसका एक बड़ा कारण यह भी है लोगों में अभी यह भी रूढ़ीवादी सोच है कि बेटियां पराया धन है और उन्हें पढ़ाने से कोई फायदा नहीं।

 लेकिन वे यह भूल जाते हैं कि बेटी अगर पढ़ी लिखी होगी तो घर और समाज में उसका मान सम्मान बढ़ेगा।

 किसी भी अनहोनी के कारण वे घर की दहलीज में सिमट कर नहीं रहेगी, बल्कि परिवार का पालन पोषण भी कर सकेगी।

 शहरों में स्थिति गावों के मुकाबले बेहतर है।

 सरकारी विभागों में एक नजर डाले तो स्वास्थ्य विभाग में 52 प्रतिशत महिलाएं काम कर रही हैं।

 जबकि हायर शिक्षा विभाग में चालीस प्रतिशत महिलाएं शिक्षा को बढ़ावा दे रही हैं।

 स्कूली शिक्षा में तीस प्रतिश्त महिलाएं हैं।

 राज्य सशस्त्र पुलिस बल में करीब पांच प्रतिशत तथा पुलिस में केवल तीन फीसदी महिलाएं ही नौकरी कर रही हैं।

 राज्य की बेटियों को भी चाहिए कि अन्य विभागों में भी नौकरियों के अवसरों को तलाशें।

 बेटियों को समाज में अगर सशक्त बनाना है तो दूरदराज क्षेत्रों के स्कूलों में बुनियादी ढांचा उपलब्ध करवाना होगा।

 इतना ही नहीं लोगों को भी बेटी बचाओ बेटी पढ़ाओ अभियानों को ग्रामीण क्षेत्रों में चला कर उन्हें जागरूक करना होगा।

 उस घर का तभी उद्धार हो सकता, जहां बेटियां शिक्षित होंगी।

 स्थानीय संपादकीय : जम्मू-कश्मीर , सौजन्य – दैनिक जागरण, 22-11-2016.।

