व्यवस्था में चूक (दैनिक जागरण)।

सरकार ने लोगों की परेशानी को ध्यान में रखते हुए बंद किए पांच सौ व हजार रुपये के नोटों को पेट्रोल पंपों पर चलाने की अनुमति दे रखी है।

 इस छूट का फायदा उठाते हुए कई लोग काले धन को सफेद करने में जुटे हैं।

 ऐसा करने वालों में प्राइवेट बस मालिक व बड़े ट्रांसपोर्टर भी शामिल हैं।

 बसों में किराये के रूप में तो यात्रियों से बंद हो चुके पांच सौ व हजार के नोट नहीं लिए जा रहे हैं लेकिन पेट्रोल पंपों पर पुराने नोट देकर बसों में डीजल भरवाए जा रहे हैं।

 प्रदेश में लगभग 2800 प्राइवेट बसें चलती हैं जो अब तक तकरीबन साढ़े सात करोड़ रुपये के पुराने नोट खपा चुकी हैं।

 इनमें लगभग एक हजार बसें राजनेताओं की हैं।

 इतना ही नहीं, प्राइवेट स्कूल भी इस छूट का जमकर फायदा उठा रहे हैं।

 जानकारी के मुताबिक स्कूल वालों ने पुराने नोटों से पिछला बकाया तो चुकता कर ही दिया है, कई दिन के डीजल का पेमेंट एडवांस में कर दिया है।

 प्रदेश में हजारों बसें स्कूल संचालकों की हैं।

 इस तरह उन्होंने भी करोड़ों रुपये अब तक खपा दिए हैं।

 कानून के जानकार भी मानते हैं कि सरकार की ओर से दी गई इस छूट में कुछ व्यवस्थागत खामी रह गई है जिसका बहुत से लोग नाजायज फायदा उठा रहे हैं।

 सवाल उठता है कि बस चालक जब यात्रियों से पुराने नोट नहीं ले रहे हैं तो पेट्रोल पंपों पर क्यों दे रहे हैं।

 एक बात यह भी उल्लेखनीय है कि ज्यादातर बड़े ट्रांसपोर्टरों के अपने पेट्रोल पंप भी हैं।

 बसें भी उनकी और पेट्रोल पंप भी उनके तो चेक कौन करेगा।

 ऐसी स्थिति में तो आराम से हिसाब-किताब में फेरबदल किया जा सकता है।

 पेट्रोलियम एसोसिएशन के पदाधिकारी भी इस बात को स्वीकार कर रहे हैं कि पेट्रोल पंपों पर 99 फीसद अदायगी पुराने नोटों के रूप में की जा रही है।

 इस ओर केंद्र सरकार व प्रदेश सरकार को ध्यान देने की आवश्यकता है।

 आयकर विभाग के अधिकारियों को इसकी जांच करनी चाहिए।

 इसके अलावा पुलिस अधिकारियों को भी इस पर नजर रखनी चाहिए।

 इस तरह का खेल यदि जारी रहता है तो जिस उद्देश्य को ध्यान में रखकर पांच सौ व हजार रुपये के नोटों पर पाबंदी केंद्र सरकार की ओर लगाई गई है उसको हासिल करने में अड़चन पैदा होगी क्योंकि ऐसा सिर्फ पंजाब में ही नहीं बल्कि अन्य प्रदेशों में भी किया जा रहा है।

 यदि जांच-पड़ताल की जाए तो इसमें बड़ा घोटाला सामने आ सकता है क्योंकि ट्रांसपोर्टरों के माध्यम से दूसरे लोग भी काला धन खपा रहे हों, इस बात से इन्कार नहीं किया जा सकता है।

 स्थानीय समाचार : पंजाब , सौजन्य – दैनिक जागरण, 21-11-2016।

