राजनीति की शिकार संसद (दैनिक जागरण)।

संसद के मौजूदा सत्र की अब तक की गतिविधियां फिर से यह स्पष्ट कर रही हैं कि विपक्ष के पास राष्ट्रीय महत्व के ऐसे मुद्दों का अभाव है जिन पर वह गंभीर बहस कर सके।

 एक अर्से से यह दिख रहा है कि संसद के दोनों सदनों में विपक्ष की ओर से आम तौर पर वही मुद्दे उठाए जाते हैं जो मीडिया की सुर्खियों में होते हैं।

 कभी-कभी तो ऐसा लगता है कि मीडिया और खासकर टीवी चैनल की खबरों से विपक्षी दल संसद में उठाने वाले मसले चुनते हैं।

 अक्सर ये मसले ऐसे होते हैं जो साल में दो-चार बार किसी न किसी रूप में सामने आते हैं।

 अगर वे संसद सत्र के दौरान भी आते हैं तो फिर पूरी राजनीतिक बहस उसी पर केंद्रित हो जाती है।

 हाल के दिनों में संसद में जो मसले गूंजे उनमें प्रमुख थे दलित उत्पीड़न, कश्मीर के हालात, नेताओं की बदजुबानी और महंगाई।

 तात्कालिक महत्व के मुद्दों की अपनी एक अहमियत है, लेकिन अगर विपक्ष सारा समय ऐसे ही मुद्दों पर सरकार को घेरने में खपा देगा तो फिर वह दीर्घकालिक मसलों पर कब चर्चा करेगा।

 चूंकि ऐसे मसलों पर सत्तापक्ष के पास यह जवाब होता है कि ऐसा पहले भी होता रहा है इसलिए उन पर गंभीर चर्चा नहीं हो पाती।

 इस बार मानसून सत्र शुरू होते ही कश्मीर में हिजबुल के आतंकी बुरहान वानी के मारे जाने के बाद भड़की हिंसा में 40 से अधिक लोगों की जान जाने पर विपक्ष ने सत्तापक्ष को यह कहकर घेरा कि उसने कश्मीर के हालात का सही तरह सामना नहीं किया।

 एक समय जब कांग्रेस सत्ता में थी तब भाजपा इसी तरह के आरोपों से उसे घेरती थी।

 सच्चाई यह है कि संसद न पहले इस पर विचार कर सकी और न अब कि कश्मीरी अलगाववाद से कैसे निपटें और देश के इस हिस्से में पाकिस्तान का हस्तक्षेप कैसे रोका जाए।

कश्मीर के बाद गुजरात में दलितों पर अत्याचार की घटना को लेकर संसद में बहस हुई।

 यह बहस कुल मिलाकर आरोप-प्रत्यारोप तक सीमित रही।

 विपक्ष को ऐसी घटनाओं पर सरकार से सवाल करने का अधिकार है, लेकिन इस सच की अनदेखी नहीं की जा सकती कि ऐसी घटनाओं के लिए सामाजिक ताना-बाना और लोगों की सोच जिम्मेदार है।

 दलित उत्पीड़न की घटनाएं समाज की ऐतिहासिक भूलों का परिणाम हैं।

 आंकड़े बताते हैं कि केंद्र में चाहे जिस दल की सरकार रही हो, दलितों पर अत्याचार की घटनाएं होती ही रही हैं और उनकी रोकथाम के लिए अब तक जो भी उपाय किए गए वे नाकाफी साबित हुए हैं।

 चूंकि विपक्षी दल अपने राज्य की दलित उत्पीड़न की घटनाओं पर प्राय: मौन साधे रहते हैं इसलिए सत्तापक्ष को उन्हें कठघरे में खड़े करने का मौका मिलता है।

 होना यह चाहिए कि सरकार यह देखे कि कहीं उससे जुड़े लोग दलित उत्पीड़न का कारण तो नहीं बन रहे।

गुजरात की घटना के बाद बसपा अध्यक्ष मायावती के खिलाफ भाजपा नेता की अभद्र टिप्पणी को लेकर विपक्ष ने जो आक्रामकता दिखाई उसका मकसद खुद को दलित हितैषी दिखाना भर था, न कि दलितों के प्रति द्वेष की सामाजिक समस्या का निदान खोजना।

 विपक्ष का ऐसा ही रुख मध्यप्रदेश में गो रक्षकों की ओर से मुस्लिम महिलाओं से मारपीट के मामले में दिखा।

 महंगाई के मामले में भी राहुल गांधी का भाषण ठोस तर्को के अभाव में नीरस अधिक रहा।

 वित्तमंत्री ने आंकड़ों के जरिये जब यह स्पष्ट किया कि यह समस्या विरासत में मिली है तो विपक्ष शांत हो गया और इस तरह महंगाई पर सतही बहस ही हो पाई।

 महंगाई पर प्रधानमंत्री के एक पुराने भाषण की याद दिलाकर राहुल ने तालियां भर बटोरीं।

 नि:संदेह महंगाई पर रोक के फौरी उपाय भी किए जाने चाहिए, लेकिन इसके साथ ही खाद्यान्न उत्पादन, भंडारण, वितरण संबंधी दशकों पुरानी नीतियों की समीक्षा भी आवश्यक है।

 जैसे-जैसे आम आदमी की आय बढ़ रही है वैसे-वैसे दालों और अन्य पोषक खाद्य सामग्री तक उसकी पहुंच बढ़ रही है, जबकि उसकी उपलब्धता नहीं बढ़ पा रही है।

 यदि मनमोहन सरकार दस सालों में दालों के उत्पादन में देश को आत्मनिर्भर नहीं बना सकी तो यह उम्मीद कैसे की जा सकती है कि मोदी सरकार को सूखे के बावजूद दो साल में ऐसा करना चाहिए।

पिछले एक-डेढ़ दशक से संसद में बहस का स्तर गिरावट की ओर है।

 विपक्ष बुनियादी समस्याओं पर संसद में किसी ठोस सुझाव के साथ सामने नहीं आता।

 वह शोर-शराबा कर सरकार को कठघरे में खड़ा करने की कोशिश भर करता दिखता है।

 उसकी कोशिश यह साबित करने की होती है कि जो भी कमियां हैं उनके लिए वर्तमान सरकार ही जिम्मेदार है।

 मोदी सरकार को केंद्र की सत्ता संभाले दो वर्ष ही हुए हैं, जबकि आजादी के बाद से कांग्रेस ने लगभग साठ सालों तक देश पर शासन किया है।

 बावजूद इसके कांग्रेस का रुख ऐसा है जैसे दशकों पुरानी समस्याओं के लिए भी मोदी सरकार ही जिम्मेदार है।

 आज देश जिन जटिल समस्याओं से दो-चार है उनका फौरी नहीं, स्थायी समाधान करने की आवश्यकता है और इसके लिए दीर्घकालिक उपाय करने होंगे।

 इन उपायों के तहत लोगों को कड़वी गोली के लिए भी तैयार रहना चाहिए।

 दुर्भाग्य से फिलहाल कोई भी दल समस्याओं के स्थायी समाधान के लिए सार्थक और रचनात्मक बहस के लिए तैयार नजर नहीं आता।

 आखिर ऐसा क्यों है कि बुनियादी समस्याओं के प्रति राजनीतिक दल कोई दूरगामी सोच नहीं रख पा रहे हैं और वे जो भी नीतियां अपना रहे हैं उनके जरिये तात्कालिक चुनावी लाभ उठाने की मंशा ही अधिक नजर आती है।

कहने को तो हर दल दशकों से भारत को विकसित देश बनाने का दम भर रहा है, लेकिन इसके लिए जिस तरह की ईमानदारी, संकल्प और प्रयासों की आवश्यकता है उसका अभाव ही अधिक दिखता है।

 राजनीतिक दलों ने अभी तक लोगों के सामने यह भी स्पष्ट नहीं किया है कि उनके लिए विकसित देश के क्या मायने हैं।

 अगर किसी व्यक्ति से पूछा जाए कि जब देश विकसित होगा तो उसे क्या मिलेगा तो उसका एक आसान जवाब यही होगा कि उसकी आमदनी बढ़ जाएगी, लेकिन क्या केवल लोगों की आमदनी बढ़ने से कोई देश विकसित हो जाता है और उसकी समस्याओं का निराकरण हो जाता है।

 विश्व में ऐसे कई देश हैं जिनके नागरिकों की आमदनी भारत से कई गुना अधिक है, पर वहां भारत से कहीं अधिक अशांति और भ्रष्टाचार है।

 वे अस्थिरता से भी जूझ रहे हैं।

 हमें सोचना होगा कि क्या राजनीतिक अदूरदर्शिता के कारण हम भी उसी दिशा में बढ़ रहे हैं।

 हो सकता है भारत में भी पांच-सात साल बाद लोगों की आमदनी तेजी से बढ़े, लेकिन अगर इसी के साथ सामाजिक वैमनस्यता बढ़ती है तो क्या होगा।

 क्या होगा अगर शिक्षा, स्वास्थ्य, सुरक्षा के साथ गांवों-शहरों का बुनियादी ढांचा ठीक नहीं होता।

 आज से दो-तीन दशक पहले इतनी आर्थिक प्रगति नहीं हुई थी, लेकिन तब समस्याएं इतनी गंभीर नहीं थीं।

 आज वे गंभीर रूप ले चुकी हैं।

 ऐसे में हमारे राजनीतिक नेतृत्व को सोचना चाहिए कि अगले 10-15 साल में देश की तस्वीर कैसी होगी।

 फिलहाल राजनीतिक बहस के स्तर को देखते हुए तो ऐसा नहीं लगता कि हमारे राजनेता इसके लिए गंभीर हैं।

 उचित यह होगा कि राजनीतिक दल संसद का कीमती समय बर्बाद न करें और अपनी बहस को एक ऐसे स्तर पर ले जाएं जिससे नागरिकों को यह अहसास हो कि देश की मूल समस्याओं के प्रति वे उतने ही गंभीर हैं जितने कि अपने वोट बैंक को बचाने के लिए रहते हैं।

, सौजन्य :-  दैनिक जागरण, 31-07-2016, संजय गुप्त।

