समय के साथ आधुनिक हुईं धर्मकथाएं (पत्रिका)।

किस्से कहानियां बनते-बिगड़ते हैं या यूं कहें कि जन्म लेते हैं और मर जाते हैं।

 ब्रह्मांड का यही नियम है।

 इस दुनिया में सब कुछ नश्वर है और लगता है जैसे भगवान भी इस सत्य को नहीं बदल सकते।

 थोर (जर्मन शास्त्रों में तूफान का देवता) को स्कैनडेनिविया (यूरोपीय क्षेत्र) से निकाल दिया गया है।

 मिस्र के सूर्य देवता ‘रा का सूरज अब मिस्र में अस्त हो चुका है।

 यूनान के आकाश देवता माउंट ओलम्पस में दफ न हैं।

, ये विदेशी पौराणिक गाथाएं अब कल की बात हो चुकी हैं।

 लेकिन पौराणिक कथाओं को भारत के परिप्रेक्ष्य में देखें तो भगवान राम आज भी हमारे बीच मर्यादा पुरुषोत्तम के रूप में विद्यमान हैं।

 भगवान कृष्ण की लीलाएं और देवों के देव महादेव शिव का नृत्य हमारे हृदय में रचा-बसा है, मन मस्तिष्क तक में गहराई से अंकित है।

 आज की भागदौड़ वाली दिनचर्या में भी हमारे घरों में अखंड रामायण का पाठ होता नजर आता है और देशभर में कहीं न कहीं महाभारत के पात्रों की चर्चा होती ही रहती है।

ऐसा क्यों।

 दुनियाभर की प्राचीनतम सभ्यताएं अपनी पौराणिक विरासत को जीवंत नहीं रख पाईं।

 वे जैसे आत्माविहीन-सी हो गई हैं।

 अब भारत ही दुनिया में एकमात्र ऐसा देश रह गया है, जहां सदियों से पौराणिक कथाएं सुनी-सुनाई जाती रही हैं और हमारा मार्गदर्शन करती रही हैं।

मोटे तौर पर देखा जाए तो लगता है कि हमारे पुराण-शास्त्र अपेक्षाकृत अधिक समृद्ध हैं।

 लेकिन मेरा दृष्टिकोण इस मामले में थोड़ा अलग है।

 बेशक हमारे शास्त्र बहुत रोचक हैं लेकिन यूनानी शास्त्र भी इस मामले में कुछ कम नहीं।

 यूनानी देवराज और उनके साथी देवताओं की गाथाएं जितनी रोचक हैं, उतनी ही सारगर्भित भी हैं।

 हाथ में हथौड़ा लिए हुए चित्रित जर्मन थोर देवता जर्मन शास्त्र का प्रेरक चरित्र है।

 (कुछ लोगों का मानना है कि थर्सडे का नाम थोर’स डे से ही आया है)।

लेकिन ये सारे शक्तिशाली देवता लुप्तप्राय: क्यों हो गए।

 उन्हें मृत क्यों मान लिया गया।

 ऐसा इसलिए है कि वहां के लोगों के बीच और उनके जीवन में ये देवता अपनी प्रासंगिकता खो चुके हैं।

 ऐसा क्यों, क्योंकि भगवान समय के साथ आधुनिक नहीं होते और अपने भक्तों से कहीं पीछे रह जाते हैं।

 ओलंपस के यूनानी देवता प्राचीन काल में प्रासंगिक थे।

 समय के साथ आधुनिक काल में यूनानी धर्म का विकास हुआ।

 यूनानी लोग आधुनिक हुए लेकिन देवराज ज्यू और उनके परिजनों के बारे में कथाएं नहीं बदली।

 पुराने देवताओं में अब लोगों का विश्वास नहीं रहा।

 इसी का परिणाम है कि आज ये देवता यूनानी संस्कृति से ‘लुप्तप्राय: हैं।

भारत में ऐसा क्यों नहीं हुआ।

 मेरा मानना है, इसका कारण है कि हम हमारे पुराणों और कथाओं का आधुनिकीकरण करते जा रहे हैं और हमारे पास उन्हें लोकाचार में ढालने की अद्भुत क्षमता है।

 अब हम रामायण जैसे लोकप्रिय ग्रंथ के बारे में बात करते हैं।

 80 के दशक में टीवी पर धारावाहिक के रूप में दिखाई गई रामायण हमारे आधुनिक काल के अनुसार और समसामयिक बनाई गई।

 यह मुख्यत: सोलहवीं शताब्दी के रामचरित मानस पर आधारित थी, जिसकी रचना गोस्वामी तुलसीदास ने की थी।

 तुलसीदास जी ने मूल वाल्मिकी रामायण से इसके प्रसंग लिए थे लेकिन उन्हें अपने कालखंड के अनुसार आधुनिक बना लिया था।

दक्षिण भारत में पढ़ी जाने वाली कम्ब रामायण को बारहवीं सदी के तमिल लोगों के अनुरूप बनाया गया।

 पूरे एशिया में संभवत: रामायण के सैंकड़ों संस्करण हैं लेकिन इन सबकी मूल आत्मा एक ही है।

 बस इसका ताना-बाना आधुनिक कर दिया गया है या यूं कहें कि लोक संस्कृति के अनुरूप बुना गया है।

 हमारे भगवान, देवी-देवताओं की कहानियां मूल कथाओं से महत्वपूर्ण सार लेते हुए बार-बार गढ़ी जाती रही हैं।

 इनमें आधुनिक पुट देते हुए इन्हें नया और प्रासंगिक बनाया जाता है।

 इस प्रकार हमारे पुराण सम-सामयिक हैं और हमारे देवता ‘जीवितÓ हैं और केवल हिन्दुओं में ही ऐसा नहीं है।

 भारत में सभी धर्मों के ग्रंथों के साथ ऐसा ही है।

इस्लाम और ईसाई धर्म ने भी अपने पुराणों को लोक संस्कृति के अनुरूप ढाला और ऐसा ही यहूदियों ने किया।

 अगर किसी भारतीय चर्च में जाएं तो कोई अचरज नहीं कि किसी चित्र में मदर मेरी भारतीय महिला की तरह साड़ी पहने नजर आ जाए।

 सूफी संतों ने इस्लाम के सिद्धांतों की व्याख्या करने के लिए भारतीय पौराणिक कथाओं का सहारा लिया।

 कुल मिलाकर कहा जा सकता है कि हमारे पुराण और देवता आज तक इसलिए ‘जीवित हैं क्योंकि दूसरे देशों की तरह भारत में धर्म और उदारवाद के बीच कभी द्वंद्व नहीं रहा।

 इसीलिए यहां अलग-अलग धर्मों के लोग एक साथ रहना सीख चुके हैं और कमोबेश खुली मानसिकता के हैं।

हम आधुनिकता और लोकाचरण का जश्न एक साथ मनाते हैं और अपने धर्म पुराणों को प्रासंगिक बनाए हुए हैं, यही बात है जो हमारी कथाओं को ‘मरनेÓ नहीं देती।

 इसलिए, अगर सामान्य स्थिति से हटकर बात की जाए तो उदारवाद धर्म का पोषण कर सकता है और धर्म से उदारवाद लाया जा सकता है।

 और, हमारा भारत।

 यह तो ऐसा देश है, जो सामान्य नहीं, बल्कि हमेशा से ही विशेष रहा है।

– मॉडर्न इंडियन अमीश, सौजन्य- पत्रिका।

