नकदी नहीं अनाज का विकल्प (हिंदुस्तान : Editorial)।

 =": #0000;"पीडीएस के तहत अनाज के बदले नकद राशि सौंपने की सरकारी योजना का गरीबों व किसानों पर बहुत बुरा प्रभाव पड़ेगा, इसमें कई विसंगतियां हैं।

, देश की समाज कल्याणकारी संरचना में एक ‘सुधार’ ऐसा है, जिसे लेकर मौजूदा सरकार पूरी तरह प्रतिबद्ध दिखती है, और वह सुधार है जन वितरण प्रणाली (पीडीएस) के तहत रियायती दरों पर मिलने वाले गेहूं और चावल के बदले लक्षित परिवारों के बैंक खातों में सीधे नकदी का हस्तांतरण।

 इसके बारे में पर्याप्त प्रचार-प्रसार और जरूरी पारदर्शिता को अपनाए बिना केंद्र सरकार ने 21 अगस्त, 2015 को ‘कैश ट्रांसफर ऑफ फूड सब्सिडी रूल्स’ का गजट जारी कर दिया।

 सरकार प्रयोग के तौर पर छोटी-छोटी योजनाओं के तहत नकदी हस्तांतरण की शुरुआत पहले ही कर चुकी है।

 लेकिन ये नियम-कायदे धीरे-धीरे पीडीएस को समाप्त किए जाने या फिर उसे काफी हद तक सीमित करने का रास्ता साफ कर सकते हैं।

 तमाम दोषों के बावजूद जो व्यवस्था पीढ़ियों से गरीब परिवारों की खाद्य सुरक्षा का केंद्र बनी रही है, उसके टुकड़े-टुकड़े करने से पहले व्यापक विचार-विमर्श की जरूरत थी।

 लेकिन इसकी बजाय एक तरह की गोपनीयता दिखाई पड़ती है।

 जाहिर है, भोजन के अधिकार के लिए संघर्ष करने वाले लोग सरकार के इस कदम का प्रखर विरोध कर रहे हैं।

 उनका विरोध लोगों को नकदी हस्तांतरित करने के सिद्धांत से नहीं है, बल्कि उनकी आपत्ति इस बात पर है कि इस योजना में अनाज के बदले नकदी दी जा रही है।

, सामाजिक सुरक्षा की कई अन्य योजनाओं, जैसे प्रसव लाभ योजना व वृद्धा पेंशन में नकदी के हस्तांतरण का वे समर्थन करते हैं।

नई योजना के मुताबिक, पहचान-पत्र वाले कार्डधारकों के बैंक खाते में नकद राशि हस्तांतरित की जाएगी।

 गौर करने वाली बात यह है कि जो राशि इन खातों में जमा कराई जाएगी, वह रियायती दर पर मिलने वाले अनाज की होगी, जबकि बाजार में उपलब्ध अनाज के भाव कुछ और होंगे।

 ऐसे में, उनमें काफी अंतर होगा।

 क्योंकि कार्डधारक उस पैसे से स्थानीय राशन की दुकान पर सब्सिडी वाला अनाज खरीदने नहीं जाएगा, वह तो अपनी पसंद का खाद्यान्न खरीदने बाजार में जाएगा।

 पीडीएस अनाज के बदले नकद राशि के हस्तांतरण के हिमायती लोगों की दलील है कि जन-वितरण प्रणाली रियायत देने का एक निष्प्रभावी तरीका है, क्योंकि इसमें कालाबाजारी की आशंका तो रहती ही है, अनाज को यहां से वहां ले जाने में भी काफी धन बर्बाद हो जाता है।

 उनका कहना है कि सीधे नकद देने से भ्रष्टाचार घटने के अलावा संसाधनों के रिसाव में जबर्दस्त कमी आएगी।

 फिर यह योजना उन गरीबों को भी अनाज खरीदने में सक्षम बनाएगी, जो मौजूदा जन-वितरण प्रणाली के तहत भ्रष्ट तत्वों द्वारा वंचित कर दिए जाते हैं।

 इसके अलावा, नकद सौंपने का तरीका लोगों को खुले बाजार से अपनी पसंद और बेहतर किस्म का अनाज खरीदने की सुविधा देगा।

, वे जन-वितरण प्रणाली की दुकानों से सीमित किस्म के अनाज लेने को बाध्य नहीं होंगे।

 सीधे गरीबों के खातों में सब्सिडी पहुंचाने के पक्ष में यह भी तर्क दिया जाता है कि इससे दलालों की भूमिका खत्म हो जाएगी, और सरकार के गोदामों के लिए अनाज के भंडारण की समस्या भी नहीं होगी।

हालांकि, यह मान लेना संदिग्ध है कि कार्ड धारकों को सीधे रकम हस्तांतरित करने से कल्याणकारी योजनाओं के भ्रष्टाचार में बड़े पैमाने पर कमी आ जाएगी या उनमें रिसाव रुक जाएगा, क्योंकि नकदी हस्तांतरण में ऐसा कोई मूलभूत बदलाव नहीं आएगा, जो रिसाव के लिहाज से उसे अधिक सुरक्षित बनाता हो।

 वृद्धा पेंशन योजना में नकदी हस्तांतरण होता है और उसमें भ्रष्टाचार व रिसाव भी पीडीएस की तरह ही एक बड़ी समस्या है।

 कई अध्ययन इस बात की तस्दीक करते हैं कि अनेक राज्यों ने जन-वितरण प्रणाली में काफी सुधार किए हैं और इन सुधारों की बदौलत काफी हद तक रिसाव रोकने में उन्होंने कामयाबी भी हासिल की।

 कई सूबों ने तो पेंशन हस्तांतरण योजना में भी सुधार किए हैं।

 साफ है, कल्याणकारी योजनाओं में भ्रष्टाचार या ईमानदारी का इस बात से कोई नाता नहीं है कि उसके तहत अनाज बांटा जाता है या नकद रुपये दिए जाते हैं, बल्कि यह राजनीतिक-प्रशासनिक इच्छाशक्ति और क्षमता, जन-निगरानी और संगठन पर निर्भर करता है।

, नकदी के हस्तांतरण में एक आशंका यह है कि लोग उस राशि से पोषक खाद्यान्न खरीदने की जगह कुछ और खरीद लें और फिर परिवार को बाद में अनाज खरीदने के लिए पैसे कम पड़ जाएं।

 इसके अलावा सवाल परिवार के पुरुषों और महिलाओं की पसंद में अंतर का भी है।

 शोध इस बात की भी पुष्टि करते हैं कि परिवारों में आमतौर पर रुपये-पैसे से जुड़े फैसले घर के मर्द ही लेते हैं, जो जरूरी नहीं कि पैसे अनाज पर ही खर्च करें।

 दूसरी तरफ, घर में क्या पकेगा इस बात का फैसला अमूमन स्त्रियां करती हैं और यह स्थिति सभी संस्कृतियों में है।

 फिर बैंकिंग सिस्टम द्वारा दूर-दराज के ग्रामीण लोगों का ईमानदारी से समावेशन भी एक बड़ा सवाल है।

 आम तौर पर हर चार में से तीन गांवों में उचित मूल्य की दुकानें मौजूद हैं, इसलिए वे लोगों की पहुंच में हैं, जबकि एक सर्वे के मुताबिक, नजदीकी बैंक की दूरी सामान्यत: साढ़े छह किलोमीटर से लेकर दस किलोमीटर के बीच है।

 सुदूर इलाकों में यह दूरी और ज्यादा हो सकती है।

 इससे न सिर्फ आने-जाने में वक्त लगेगा, बल्कि खर्च भी बढ़ेगा।

 नकदी की जगह पीडीएस का सबसे बड़ा फायदा यह है कि इसमें एक स्थिर मूल्य पर गरीबों को राशन मिल जाता है, जबकि बाजार की कीमतें ऊपर-नीचे होती रहती हैं।

 इस तरह जन-वितरण प्रणाली गरीबों को महंगाई से रक्षा-कवच प्रदान करती है।

 नकदी हस्तांतरण योजना इसका मुकाबला नहीं कर सकती।

 फिर पीडीएस को महज सब्सिडी हस्तांतरित करने के तंत्र के तौर पर देखना एक बड़ी भूल है।

, इसका महत्व दूसरे पैमानों पर भी परखना चाहिए।

 यह योजना सरकार को किसानों से अनाज खरीदने के लिए बाध्य करती है।

 सरकार अनाज का भंडारण करती है, जो दाम को स्थिर रखने के लिहाज से काफी महत्वपूर्ण है।

 वास्तव में, गेहूं और चावल की सरकारी खरीद का न्यूनतम समर्थन मूल्य इस देश के किसानों के संरक्षण का सबसे महत्वपूर्ण साधन है।

 पीडीएस के खत्म होने का बुरा असर खेती और किसानों पर पड़ेगा।

यह कोई छिपी हुई बात नहीं है कि मौजूदा सरकार वैचारिक रूप से समाज-कल्याण के ऊपर विशाल धनराशि खर्च किए जाने के विरुद्ध है और इस मद में बड़े पैमाने पर बजटीय कटौतियां भी की गई हैं।

 लेकिन पीडीएस सिस्टम को खत्म नहीं किया जाना चाहिए, क्योंकि अपनी तमाम कमियों के बावजूद यह देश के गरीबों के लिए जीवन-रक्षक किट है।

 इसमें सुधार की कोशिश होनी चाहिए।

 (ये लेखक के अपने विचार हैं)।

सौजन्य :- हिंदुस्तान , 29.10.2015, हर्ष मंदर (पूर्व सदस्य एनएसी)।

ं।

