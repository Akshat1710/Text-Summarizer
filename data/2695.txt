संपादकीय : शेर की सवारी का सबक (दैनिक जागरण)।

करीब एक माह पहले इन्हीं दिनों जब बैंक और एटीएम के बाहर लगी लंबी कतारें छोटी होने का नाम नहीं ले रही थीं तब वित्तमंत्री ने यह कहकर परेशानी भी बढ़ाई थी और राहत भी दी थी कि नए नोटों के हिसाब से एटीएम का रिकैलीब्रेशन होने में दो-तीन हफ्ते लगेंगे।

 इस घोषणा के बाद यह उम्मीद बंधी थी कि नवंबर के अंत तक हालात सामान्य हो जाएंगे।

 ऐसा कुछ नहीं हुआ और उलटे ग्रामीण इलाकों से ऐसे समाचार आने लगे कि कई बैंकों में दो-तीन दिन के अंतराल से नकदी पहुंच रही है और वह भी जरूरत से कहीं कम।

 नवंबर खत्म होने के पहले सरकार की ओर से यकायक नकद रहित लेन-देन की जरूरत पर बल दिया जाने लगा।

 इस पर अभी भी जोर दिया जा रहा है, लेकिन यह देखने से बचा जा रहा कि चाय-पान और फल-सब्जी बेचने वालों के साथ-साथ अन्य छोटे दुकानदारों के पास आने वाले सेल्समैन किसी कैशलेस तंत्र से लैस नहीं।

 वे लैस होना भी नहीं चाह रहे हैं, क्योंकि थोक वस्तुओं के बड़े दुकानदार नकद लेन-देन में ही अपना हित देख रहे हैं।

 इसके चलते छोटे दुकानदारों के सामने हर दूसरे-तीसरे दिन बैंक जाने की मजबूरी है।

 यदि यह मान भी लिया जाए कि कुछ दिनों बाद बैंकों से भीड़ छंट जाएगी तो भी छोटे दुकानदारों के लिए हर दूसरे-तीसरे दिन बैंक जाना संभव नहीं।

 कैशलेस सिस्टम से लैस होने के लिए यह जरूरी है कि लोग क्रेडिट या डेबिट कार्ड से लैस हों और फिलहाल बैंकों के पास इतना समय नहीं कि वे नए ग्राहकों को आनन-फानन ये कार्ड जारी कर सकें।

आज कैशलेस सिस्टम से लैस होना वक्त की जरूरत भी है और मजबूरी भी, लेकिन आखिर यह काम नोटबंदी के पहले ही क्यों नहीं किया गया।

 अगर छह-आठ माह पहले नकदी रहित लेन-देन को बढ़ावा देने का अभियान छेड़कर नकद लेन-देन करने वालों पर कैशलेस होने का दबाव बनाया गया होता तो आज हालात अलग होते।

 ऐसा अभियान छेड़ने का मतलब यह नहीं होता कि सरकार जल्द बड़े नोट बंद करने जा रही है।

 छह-आठ माह पहले सरकार दो सौ का नया नोट इस आधार पर जारी कर सकती थी कि इससे बड़े नोटों को फुटकर कराने में आसानी होगी।

 यह नोट जारी कम किया जाता और छापकर जमा अधिक किया जाता तो भी आज हालात अलग होते।

 सरकार मंगलयान की कामयाबी का जश्न मनाने के नाम पर भी ऐसा नोट जारी कर सकती थी।

 कुल मिलाकर नोटबंदी के पहले तमाम ऐसे उपाय किए जा सकते थे जिससे लोगों को कम से कम परेशानी उठानी पड़ती।

 सरकार को यह तो सुनिश्चित करना ही चाहिए था कि नोटबंदी के बाद बैंक कालेधन वालों से मिलीभगत न करने पाएं।

 फिलहाल कई बैंक ऐसा ही करते दिख रहे हैं।

 नि:संदेह यह काम चंद बैंक ही कर रहे होंगे, लेकिन वे शेष सबको बदनाम कर रहे हैं।

 सरकार की ओर से यह दावा किया जा रहा है कि जो बैंक कर्मी हेराफेरी कर रहे हैं वे पकड़े भी जा रहे हैं, लेकिन यह कैसे मान लिया जाए कि सभी काली भेड़ें आयकर विभाग की निगरानी में हैं।

 छोटो शहरों, कस्बों और ग्रामीण इलाकों में तो आयकर विभाग की पहुंच ही नहीं है।

 कालेधन के कारोबारियों से यह उम्मीद नहीं की जाती कि वे अपनी हरकतों से बाज आएंगे, लेकिन यह कल्पना नहीं की जाती थी कि कुछ बैंक कर्मी उनसे हाथ मिलाकर जनता और सरकार की आंखों में धूल झोंकेंगे।

 ऐसे भ्रष्ट बैंक कर्मी, भले ही वे मुट्ठी भर हों, पूरे बैंकिंग सिस्टम को बदनाम करने के साथ ही अपने लाखों ईमानदार साथियों के समक्ष मुसीबत पैदा करने का काम कर रहे हैं।

 यदि लोगों में यह धारणा गहरा रही है कि निजी बैंक कुछ ज्यादा ही छल-कपट कर रहे हैं तो इसके लिए लोगों को दोष नहीं दिया जा सकता।

सरकार आश्वासन दे रही है कि 30 दिसंबर के बाद सब कुछ ठीक होगा, लेकिन तरह-तरह की आशंकाएं उभर आई हैं।

 इन आशंकाओं की एक बड़ी वजह नकदी संकट दूर होने के आसार न दिखना है।

 यह संभव है कि सरकार का दावा सही साबित हो और सुस्त पड़ी आर्थिक-व्यापारिक गतिविधियां जल्द तेजी पकड़ लें, लेकिन आखिर जिन मजदूरों की दिहाड़ी मारी गई और जिनका काम-धंधा ठप होने की कगार पर पहुंच गया उनकी भरपाई कैसे होगी।

 नोटबंदी के नफा-नुकसान को लेकर आर्थिक विशेषज्ञ बंटे हुए हैं।

 फिलहाल यह कहना कठिन है कि किनका आकलन सही साबित होगा, लेकिन देश नोटबंदी विफल होने का सामना नहीं कर सकता।

 मोदी सरकार के सामने इसके अलावा और कोई उपाय नहीं कि वह उन आशंकाओं को दूर करे जो गहन चिंता का कारण बन गई हैं।

 चूंकि यह अंदेशा पहले दिन से व्यक्त किया जा रहा है कि नए सिरे से काला धन पैदा हो सकता है इसलिए कालेधन के सृजन के रास्ते बंद किए जाने चाहिए।

 कालेधन के दो प्रकार हैं।

 एक, कर बचाने के फेर में जुटाया गया धन और दूसरा अपराध एवं भ्रष्टाचार के बूते अर्जित किया गया धन।

 इन दोनों तरह के कालेधन से निपटने की जरूरत है।

 एक बड़ी जरूरत राजनीति में कालेधन का प्रवेश रोकने की है।

यह समझना कठिन है कि जब हर किसी को कैशलेस होने के लिए एक तरह से विवश किया जा रहा है तब फिर राजनीतिक दलों को इसके लिए क्यों नहीं बाध्य किया जा रहा कि वे नकद चंदा लेना छोड़ें।

 आखिर राजनीतिक दल कैशलेस चंदे के दायरे में क्यों नहीं आ सकते।

 यदि इसके लिए कानून में संशोधन-परिवर्तन की जरूरत है तो फिर भाजपा अपने स्तर पर यह घोषणा क्यों नहीं करती कि वह कैशलेस चंदा ही लेगी।

 नि:संदेह नोटबंदी उन फैसलों में गिना जाएगा जिसने दुनिया के सबसे ज्यादा लोगों को प्रभावित किया।

 न केवल सवा सौ करोड़ भारतीय, बल्कि नेपाल और भूटान के भी तमाम नागरिक इस फैसले से प्रभावित हुए हैं।

 यह फैसला जोखिम भरे फैसलों में भी गिना जाएगा।

 हालांकि ऐसे फैसले लेना सबके बस की बात नहीं, लेकिन यह फैसला इसलिए शेर की सवारी करने जैसा बन गया है, क्योंकि नौकरशाही प्रधानमंत्री के साथ कदम मिलाकर चलने वाली साबित नहीं हुई।

 यदि इस फैसले का कोई सबक है तो वह यही कि ढीली-ढाली नौकरशाही के भरोसे बड़े फैसले लेना खतरे मोल लेना है।

 लेखक राजीव सचान, दैनिक जागरण में एसोसिएट एडीटर हैं ।

सौजन्य- दैनिक जागरण।

