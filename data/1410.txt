अफगानिस्तान का संदेश (नवभारत टाइम्स)।

अफगानिस्तान में राजधानी काबुल सहित देश के तीन शहरों में हुए सिलसिलेवार हमलों ने दुनिया की चिंता बढ़ा दी है।

 50 से ज्यादा लोगों की जान लेने वाले ये हमले ऐसे समय में हुए हैं, जब अमेरिका में सत्ता परिवर्तन हो रहा है।

 एक दिन के अंतर से जाने वाले राष्ट्रपति के विदाई भाषण और आ रहे राष्ट्रपति के नीति वक्तव्य के ठीक बीच में इन हमलों को अंजाम दिया गया है।

 संभव है, तालिबान ने यह कार्रवाई नए अमेरिकी राष्ट्रपति ट्रंप को कोई संदेश देने के लिए की हो।

, ट्रंप की चुनावी बातों से ऐसा आभास हो रहा है कि वे विदेशी मामलों में ज्यादा टांग नहीं फंसाएंगे और अपनी सक्रियता, जहां तक हो सका, अमेरिका तक ही सीमित रखेंगे।

 तालिबानी संभवत: उन्हें और उनके साथ अमेरिका समर्थित अफगान हुकूमत को भी बताना चाहते हैं कि अफगानिस्तान में अमन कायम करने का अमेरिकी अभियान फ्लॉप हो चुका है, और नए हालात में वहां जो तालिबानी चाहेंगे, वही होगा।

 अफगानिस्तान से नाटो फौजों की लगभग पूरी वापसी के बाद वहां अशांति बढ़ती जा रही है।

, राष्ट्रपति अशरफ गनी स्थितियों को संभालने में कामयाब नहीं हो पा रहे हैं।

 उनमें मुल्क के विभिन्न कबीलाई समूहों को साधे रखने की वैसी क्षमता नहीं है, जैसी पूर्व राष्ट्रपति हामिद करजई में थी।

 शुरू में उन्होंने सोचा कि पाकिस्तान को विश्वास में ले लिया जाए, तो तालिबानी आसानी से काबू में आ जाएंगे और उनसे मनचाहा समझौता हो जाएगा।

 लेकिन ऐसा नहीं हुआ।

 वे समझ नहीं पाए कि उनके देश में पाकिस्तान का अपना अलग अजेंडा है।

 वह भारत को ध्यान में रखकर अपनी अफगान नीति तय करता है और सारे तालिबान गुट उसके कहने में हैं भी नहीं।

 मुल्ला उमर की मौत के बाद तालिबानी राजनीति में जो बिखराव आया, उसकी अलग सिरदर्दी है।

 मुल्ला अख्तर मंसूर ने खुद को नेता घोषित कर दिया है पर उसके कई लड़ाके आईएसआईएस में शामिल हो गए हैं और कुछ ने अपना अलग गुट खड़ा कर लिया है।

, ऐसे में मुल्ला मंसूर के लिए अपनी ताकत दिखाना जरूरी हो गया है, ताकि उसका प्रभाव बना रहे।

 अफगानिस्तान में लगातार हो रहे आतंकी हमलों को रोकना अफगान फौज और पुलिस के लिए मुमकिन नहीं रह गया है।

 फिर उन्हें कौन रोकेगा, यह बड़ा सवाल है।

 अगर ट्रंप सचमुच बाहर खड़े तमाशा देखते रहेंगे, तो अफगानिस्तान में भारी तबाही मचेगी, जिसका नुकसान भारत जैसे पड़ोसी देशों को उठाना पड़ेगा।

अमेरिका, भारत और अन्य देशों ने वहां जो भी पुनर्निर्माण के कार्य शुरू किए हैं, वे मिट्टी में मिल सकते हैं।

 दिक्कत यह है कि अशरफ गनी की सरकार अपनी कोई स्वतंत्र छवि नहीं बना रही है।

 उसकी लोकप्रियता भी सीमित है।

 इसलिए असल चुनौती वहां एक ऐसी सरकार बनाने की है, जिसे सभी वर्गों का समर्थन प्राप्त हो।

 निश्चित रूप से अफगानिस्तान को उसके हाल पर नहीं छोड़ा जा सकता।

 भारत और अमेरिका को वहां स्थिति संभालने के लिए खास कोशिश करनी होगी।

, सौजन्य- नवभारत टाइम्स।

