तस्करी पर लगे लगाम (दैनिक जागरण)।

जम्मू के अखनूर के इलाके में तेरह गोवंश को तस्करों से मुक्त कराए जाने से साबित हो गया कि ये तस्कर एक बार फिर से सक्रिय हो गए हैं।

 हद तो यह है कि तस्कर पुलिस को गच्चा देकर ट्रक वहीं छोड़ कर भाग निकले।

 अब तस्करों ने पुलिस नाकों से उन्हें ट्रकों में लाद कर ले जाने के बजाए, पैदल नाका पार करने का नया तरीका ढूंढा है।

 नाके से छिपाकर इन पशुओं को दोबारा ट्रकों में लाद लिया जाता है।

 गोमांस पर प्रतिबंध के बाद राज्य में पशुओं की तस्करी पर विशेष नजर रखी जा रही है।

 फिर भी अखनूर के दसकाल में शनिवार को तेरह पशुओं को चोरी छिपे ले जाते हुए पकड़े जाने से जाहिर हो जाता है कि गिरोह के ये सदस्य पशुओं की तस्करी से बाज नहीं आ रहे हैं।

 गाय और बैल हिन्दू समुदाय में पूज्यनीय पशु और इन्हें बिना अनुमति एक जिले से दूसरे जिले नहीं ले जाया जा सकता।

 पुलिस की सख्ती के कारण जम्मू संभाग में गोवंश की तस्करी में कमी आई।

 लेकिन पैदल पुलिस नाका पार करवाने की तस्करों की कोशिश को नाकाम बनाने के लिए पुलिस को और सतर्क होना पड़ेगा।

 कई बार तस्करी की ऐसी घटनाएं कानून व्यवस्था को बनाए रखने में मुश्किलें पैदा कर देती हैं।

 कई बार तो स्थिति को संभालना भी मुश्किल हो जाता है क्योंकि तस्करी की खबर मिलते ही ङ्क्षहदू संगठन और लोग जो गाय को पूजते हैं, एकत्रित हो जाते हैं जिससे स्थिति विस्फोटक हो जाती है।

 पुलिस में भी कुछ ऐसे लोग हैं जो इस तस्करी को बढ़ावा दे रहे हैं।

 पुलिस अधिकारियों को चाहिए कि नाकों पर तैनात पुलिसकर्मियों का समय-समय पर तबादला करे ताकि तस्करों से साठगांठ संभव न हो।

 पुलिस और प्रशासन को चाहिए कि वे मवेशियों की तस्करी पर प्रतिबंध के लिए सख्त कदम उठाए।

 पुलिस को पता लगाना होगा कि वे कौन लोग हैं जो इस पेशे से जुड़े हुए हैं।

 कहीं तस्करी का कोई नेटवर्क तो नहीं चल रहा।

 पुलिस को तस्करों पर नकेल कसने के लिए इनके नेटवर्क को ध्वस्त करना होगा।

 बाहरी राज्य पंजाब से भी चोरी छिपे हो रही तस्करी पर लगाम कसने के लिए पुलिस नाकों पर सतर्कता बढ़ाने की जरूरत है।

 स्थानीय संपादकीय : जम्मू-कश्मीर , सौजन्य – दैनिक जागरण।

