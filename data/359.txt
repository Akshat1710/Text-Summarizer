कल्पेश याग्निक का कॉलम: जयललिता की ज़िंदगी से ले सकते हैं ये 6 सीख (दैनिक भास्कर)।

‘यदि आप पुरुषों को हराना चाहते ही हैं – तो आपको नारी बनना होगा।

’ – अज्ञात।

जब जयललिता, तमिल मैग्ज़ीन ‘कुमुदम’ में अपने जीवन की समूची यात्रा, कहानी रूप में लिख रही थीं, तो अन्नाद्रमुक नेताओं को यह रास न आया।

 मरुदुर गोपालन रामचंद्रन (एमजीआर) को कहा गया कि किसी तरह यह धारावाहिक बंद हो जाए।

 तब जयललिता 30 की हो चुकी थीं।

 पता नहीं, उन्होंने स्वयं वह बीच में ही बंद कर दिया या दबाव बढ़ा – किन्तु कहानी बंद जरूर हो गई।

, यानी उनकी अपनी कहानी कहने के लिए भी उन्हें संघर्ष करना पड़ा।

जयललिता ने कितना सटीक कहा था कि उनकी पूरी ज़िंदगी ही एक युद्ध, एक लड़ाई है।

उनकी मृत्यु भी 75 दिन की लम्बी लड़ाई रही।

जब कोई लम्बी बीमारी या हादसे में संघर्ष करते हुए गुज़र जाता है- तो हम कहते हैं ‘ज़िंदगी की लड़ाई हार गएमौत से जीत न पाए’ आदि।

 यह पूरी तरह ग़लत कथन है।

 एक परम्परागत भूल।

 क्योंकि न तो ज़िंदगी की कोई ऐसी लड़ाई है जिसमें हमें हार-जीत, जीवन-मृत्यु के रूप में देखनी चाहिए।

 न ही मौत से जीतने का कोई तथ्यात्मक प्रमाण होता है।

लगातार लड़ते रहना ही जीवन जीना है।

, किन्तु हम इतना संघर्ष कर नहीं पाते।

 त्रस्त हो जाते हैं।

 टूट जाते हैं।

 छोड़ देते हैं।

वे कोई आदर्श नहीं थीं।

 किन्तु कल्ट पर्सनैलिटीआयकन बन गईं।

 वे सहज नहीं थीं।

 किन्तु लाखों लोग उन्हें अन्ध-श्रद्धा के साथ मानते थे।

 वे लोगों से मिलती-जुलती नहीं थीं।

 किन्तु उनकी लोकप्रियता बढ़ती जाती।

उनकी ज़िंदगी से सीखने को बहुत कुछ मिल सकता है।

 जैसे :।

1. कोई सहारा, कोई साथ न ढूंढिए- अकेले ही लड़ना है।

2. आरोप लगेंगे ही, लड़ते रहिए।

3. एक विवाद ख़त्म होने पर यह मत मानिए कि सब ठीक हो गया।

4. जान लीजिए कि ज़िंदगी के बड़े हिस्से किसी के प्रभाव में ही गुज़र जाते हैं।

5. जो अपने नहीं हैं- उन्हें चाहे जितना अपना लो, नहीं ही रहेंगे।

6. महिला को पुरुष आसानी से बढ़ने नहीं देंगे, 1. कोई सहारा, कोई साथ न ढूंढिए – अकेले ही लड़ना है :।

इस तथ्य के भारी प्रचार-प्रसार के बावजूद कि जयललिता, अपने फ्रैंड फिलॉसॉफर-गाइड एमजीआर के कारण ही इतनी शक्तिशाली बनीं – यह पूरी तरह सच नहीं है।

 क्योंकि यदि एमजीआर के निधन के बाद सत्ता सीधे उनके हाथ आ जाती – तो यह सच होता।

 जैसे आंध्र में एनटीआर का नैसर्गिक उत्तराधिकारी चंद्रबाबू नायडू को कहां माना गया था।

 पार्वतीलक्ष्मी एक रोड़ा थीं।

 वैसे ही एमजीआर की पत्नी जानकी, जया के आड़े आईं।

 और, उल्टे, एमजीआर के विधायक तो जयललिता को बुरी तरह अपमानित करते रहे।

 वे उनकी शवयात्रा में खड़ी रहीं।

 कार्यकर्ता उन्हें खदेड़ते रहे।

 अगला वर्ष पूरा लड़ने में बीता।

 जबकि जानकी तो मुख्यमंत्री बना दी गईं।

 हालांकि 24 दिन में ही विश्वास मत हारने पर बर्खास्त हुईं।

 यही नहीं, अगले चुनाव में भी जयललिता कोई जीत तो पाई नहीं – करुणानिधि जीते।

 वे तो नेता प्रतिपक्ष बनीं।

, और, वैसे भी, एमजीआर ने उन्हें कोई व्यक्तिगत संबंधों पर या कोई अनुग्रहीत करते हुए तो अन्नाद्रमुक का प्रोपेगेंडा सेक्रेटरी बनाया नहीं था।

 कोई 92 तमिल फिल्मों में 85 सिल्वर जुबली और 28 तेलुगु, कन्नड़ हिट फिल्में अलग।

 तमिलनाडु ही नहीं, समूचा दक्षिण उनके नाटकों-नृत्यों और फिल्मों का दीवाना था।

जैसा कि दक्षिण में होता है, फिल्मी कलाकारों की लोकप्रियता का राजनीति में उपयोग।

 वही किया एमजीआर ने।

 सही किया।

 जबकि वे तो आठ साल पहले ही जयललिता से दूर हो चुके थे।

ग़जब की अंग्रेजी और बोलने की शैली के कारण उन्हें एमजीआर ने करुणानिधि से लड़ने के लिए लिया।

 न कि कोई परोसी गई सत्ता मिली जयललिता को।

, 2. आरोप लगेंगे ही, लड़ते रहिए :।

यदि आप कुछ करने निकले हैं, तो आरोप लगेंगे ही।

 जयललिता पर भ्रष्टाचार के मुकदमों का सिलसिला जैसे अनंत रहा।

 वे लगातार पुलिस, जेल, कोर्ट से घिरी रहीं।

 और इत्तफाक कहें या कुछ, वे वकील बनना चाहती थीं।

 पढ़ने में इतनी होशियार थीं कि 10वीं में समूचे तमिलनाडु में टॉप कर, गोल्ड मेडल हासिल किया था।

 किन्तु मां के कहने पर, फिल्मों में चली गईं।

 तो वकील नहीं बन पाईं – किन्तु कानून की पेचीदगियों से आजीवन वास्ता पड़ा।

 अदालत, उनके राजनीतिक जीवन का अनिवार्य हिस्सा था।

आरोप ठोस थे।

 इसीलिए केवल आरोप नहीं रहे।

 मुकदमे बने।

 इतने ठोस कि सज़ा हुई।

किन्तु उन्होंने लड़ाई शिद्दत से लड़ी।

 हर बार जीतीं।

 हर मुकदमा जीता।

सुप्रीम कोर्ट से भी राहत ली।

 कर्नाटक हाईकोर्ट से भी।

 यह उल्लेख इसलिए कि तमिलनाडु में अपने असर से जीती हों – ऐसा नहीं।

, 3. एक विवाद ख़त्म होने पर मत मानिए कि सब ठीक हो जाएगा :।

यह उनके जीवन की एक अलग ही तरह की सीख है।

सोचिए, मुख्यमंत्री की वास्तविक दावेदार भारी जीत के बावज़ूद इसलिए मुख्यमंत्री नहीं रह सकतीं क्योंकि सुप्रीम कोर्ट ने उन्हें डिसक्वालिफाई कर दिया।

 लड़ीं।

 जीतीं।

 बन भी गईं।

 किन्तु अगले ही चुनाव में सत्ता से बाहर।

 भारी मुकदमे।

 भयंकर अपमान।

 अपमान का जो सिलसिला उन्हें एमजीआर के निधन पर सहना पड़ा, वही विधानसभा में उनकी साड़ी खींचने पर सौ गुना बढ़ गया।

 जो विवाद उन्हें कलर टीवी स्कैम पर झेलना पड़ा, उससे कहीं अधिक तांसी घोटाले पर।

और तो और, दत्तक पुत्र की भव्य विलासितापूर्ण शादी का विस्तृत हिसाब उन्हें अदालत मेंं देना पड़ा – ‘कि दुल्हन के पिता ने किया सारा ख़र्च।

’।

पर वे जैसे जानती थीं कि विवाद कभी ख़त्म नहीं ही होंगे।

 ‘सब ठीक हो जाएगा,’ ऐसा कुछ नहीं होता जीवन में।

, 4. जान लीजिए कि ज़िंदगी के बड़े हिस्से किसी के प्रभाव में ही गुजर जाते हैं :।

जयललिता ने कहा था : ‘मेरी आधी ज़िंदगी मां के प्रभाव में गुजर गई, बाकी एमजीआर के।

’।

इसे हम अपने जीवन से सीधे जोड़कर देख सकते हैं।

क्या ‘फ्रीडम’ हमें कभी नहीं मिलता।

 ‘मुझे कॅरिअर चुनने का कोई मौका ही नहीं दिया गया,’ वरना मैं न फिल्म चुनती, न राजनीति।

कितना क्रूर सच है।

 जो दोनों में शीर्ष पर रहीं, वे ही एेसा सोचती थीं।

5. जो अपने नहीं हैं, उन्हें चाहे जितना अपना लो- नहीं ही रहेंगे :।

उनकी ज़िंदगी में अकेलापन ही था।

 किन्तु इसी कारण उन्होंने शशिकला को साथी बनाया।

 जो शशिकला नटराजन एक वीडियो पार्लर चलाती थीं – वही राज्य की सत्ता में शक्तिशाली दखल देने लगीं।

 उम्मीदवार बदलवा देना।

 अन्नाद्रमुक के पदाधिकारी रखवा-हटवा देना।

 करोड़ों के ठेके रिश्तेदारों को दिलवा देने के आरोप।

 सब कुछ जयललिता के अपनाने के कारण ही तो मिला।

 किन्तु वही, उन्हें ज़हर देने की आरोपी बनीं।

 बाहर कर दिया जयललिता ने।

 फिर गिड़गिड़ाती वापस आ गईं।

 अवसरवादी इतनी – कि जयललिता ने कहा कि सारे रिश्तेदारों से नाता तोड़ दो तो सबको एक झटके में छोड़ दिया।

 कम से कम ऊपरी तौर पर तो यही किया।

चूंकि जिस ऊंचाई पर जयललिता थीं – वहां किससे अपने मन की बात कर सकती थीं – इसीलिए हीन दृष्टि से देखते हुए ही सही – शशिकला को वापस लाईं।

किन्तु जान चुकी थीं – वो उनकी बन नहीं पाई कभी।

फिर, इससे पहले आई शशिकला पुष्पा।

 काफी निकट रहीं।

 राज्यसभा भी भेजी गईं।

 पार्टी के अन्य सांसद को चांटा जड़ दिया।

 जयललिता ने बर्खास्त कर दिया।

बहुत सारे लोग, बहुत ही बड़ी संख्या में, जयललिता ने अपनाए।

 कोई उनका न हुआ।

हां, मां वेदावल्ली जब फिल्मों में काम के लिए संघर्ष कर रही थीं – पिता जयराम के गुज़र जाने के बाद – तो मौसी पद्मावल्ली ने बेटी बनाकर पाला।

 अपनी जो थीं।

6. महिला को पुरुष आसानी से बढ़ने नहीं देते :।

जयललिता भारी-भरकम संस्कारों और उच्च शिक्षा प्राप्त तमिल आयंगर ब्राह्मण परिवार से थीं।

 उनके दादा नरसिम्हन रंगचारी मैसूर के तत्कालीन महाराजा के डॉक्टर थे।

 उनके नाना रंगास्वामी आयंगर हिन्दुस्तान एयरोनॉटिक्स में थे।

 दादा-नाना दोनों से ही संभवत: पढ़ाई-लिखाई और आगे बढ़ने के आक्रामक गुण उन्हें विरासत में मिले होंगे।

फिर दो वर्ष की उम्र में ही पिता चल बसे।

 तो मां का संघर्ष।

यही भाव उनमें गहरे से बैठ गया होगा जब कई निर्माता-निर्देशक उनकी मां को आसानी से समय या काम न देते।

 फिर मां को कहते – जयललिता को रोल देंगे।

 स्कूल के समय के अलावा दो, यह मिन्नत मां करती।

 कभी शर्त रखतीं।

 किन्तु असली लड़ाई तो राजनीति में शुरू हुईं।

इसी समय द्रविड़ आन्दोलन के 100 वर्ष हुए हैं।

 ईवी रामास्वामी नायकर ‘पेरियार’ का नेतृत्व था।

 उग्र, प्रभावी और विराट ब्राह्मण-विरोधी, हिन्दी-विरोधी, दलित-समर्पित दलित-प्रगति के लिए था आंदोलन।

 किन्तु एक भी तमिल दलित मुख्यमंत्री नहीं बन पाया।

 ऐसे प्रश्न के बीच ब्राह्मण, वो भी महिला, वो भी इतनी महत्वाकांक्षी- कैसे संभव था।

पता नहीं।

 यह तो तमिलनाडु के लोग ही बता सकते हैं।

संभवत: सज़ा के बाद, जेल में उनके भीतर दो बहुत ही बड़े परिवर्तन आए :।

– पहला, उनकी अपनी महत्वाकांक्षा समाप्त सी हो गई।

 उनका सारा ध्यान ग़रीबों को मुफ्त क्या-क्या, कैसे-कैसे दिया जा सकता है -उसमें लग गया।

 जिसे हम मीडिया और इकोनॉमिक्स में ‘फ्रीबीज़’ या लोकलुभावन कहते हैं – ग़लत मानते हैं- वही।

 जिससे तमिलनाडु का खजाना खाली हो गया।

 घाटा 97% बढ़ गया।

 वही।

लोग किन्तु अभिभूत हो गए उससे।

 इतनी सफलता तो एमजीआर को भी नहीं दी थी।

– दूसरा परिवर्तन स्वास्थ को लेकर रहा।

 वे घुलने लगीं।

 बहुत बीमार हो गईं।

अपनी ‘अम्मा’ को तमिलजन हमेशा पुरात्वी थलाईवार -रिवॉल्यूशनरी लीडर- के रूप में देखते आए थे।

 बीमारी भीतर थी।

 कोई पकड़ न पाया।

जयललिता अब नहीं हैं।

किन्तु नारी कितनी शक्तिशाली होकर, अकेले ही, लड़ सकती है – इस गुण के कारण इतिहास में वे हमेशा याद की जाती रहेंगी।

अकेले, महिलाओं के लिए विशेषकर, लड़ना असंभव है।

 किन्तु लड़ना ही होगा।

एक-एक पल लड़ाई है।

 जो साथ दे रहे हैं – वे भी अपनी ही लड़ाई लड़ रहे हैं।

 संभवत: उनका और हमारा युद्धक्षेत्र एक ही है।

(लेखक दैनिक भास्कर के ग्रुप एडिटर हैं।

), – कल्पेश याग्निक।

सौजन्य- दैनिक भास्कर, 10-12-2016।

