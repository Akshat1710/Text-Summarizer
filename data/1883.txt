फिर टली बातचीत ( राष्ट्रीय  सहारा  )।

आखिरकार, वही हुआ जिसके होने के आसार थे।

 जैसा कि मोदी राज की पाकिस्तान नीति का कायदा बन गया है, ऐन वक्त पर फैसला लिया है कि भारत के विदेश सचिव जयशंकर फिलहाल पाकिस्तान नहीं जाएंगे।

 इस तरह, 15 जनवरी के लिए प्रस्तावित विदेश सचिव स्तर की बातचीत टल गई है।

 हालांकि इसे बातचीत का टलना कहने से बचा जा रहा है।

 यह बताते हुए कि भारत ने बातचीत के लिए .15 जनवरी की तारीख की पुष्टि ही कहां की थी।

 खैर।

 पठानकोट के वायुसेना के अड्डे पर आतंकवादी हमले के बाद, पाकिस्तान से बातचीत टलने में शायद ही किसी को अचरज होगा।

 यह सच है कि विदेश सचिव स्तर की बातचीत के ‘‘होने न होने’ पर, आखिरी वक्त तक सस्पेंस बना हुआ था।

 इसकी वजह सिर्फ इतनी नहीं थी कि मोदी सरकार, पाकिस्तान के प्रति नीति के मामले में करीब डेढ़ साल से ‘‘अभी नरम, अभी गरम’ के जिस झूले पर चढ़ी रही थी, उससे उतरकर उसने दोस्ती के रास्ते पर एक बड़ी पहल की थी, जिस पर वह आसानी से पानी नहीं फिरने देना चाहेगी।

 इस सचाई को समझने के लिए किसी विशेषज्ञता की जरूरत नहीं है कि दोनों देशों में ऐसी ताकतें मौजूद हैं, जो इनके बीच सामान्य रिश्ते नहीं देख सकती हैं।

, पाकिस्तान में खासतौर पर ऐसी अतिवादी ताकतें सक्रिय हैं, जो दोस्ती का हाथ बढ़ाने की ऐसी हरेक कोशिश को, आतंकवादी कार्रवाई के धक्के से पीछे धकेलने में भी समर्थ हैं।

 दूसरे शब्दों में यह भी कहा जा सकता है कि आतंकवादी कार्रवाई के रूप में बाधाएं आएंगी, इसके लिए तो दोस्ती की कोई भी पहल करने वाले को पहले से तैयार रहना चाहिए था।

 इसके अलावा और शायद इससे बड़ी वजह, पाकिस्तान के बदले हुए हालात में है, जिनकी स्पष्ट छाप पठानकोट के हमले के बाद से पाकिस्तान की प्रतिक्रिया में दिखाई दी है।

 सीमा पार से आतंकवाद के ऐसे दूसरे सभी प्रकरणों, मिसाल के तौर पर संसद पर हमले तथा मुंबई के हमले पर, पाकिस्तान ने ‘‘हम से क्या लेना’ की जो मुद्रा अपनाई थी, उसके विपरीत, पठानकोट मामले में उसने शुरू से ‘‘जांच कराने और कार्रवाई करने’ की मुद्रा अपनाई है।

, संभवत: पठानकोट प्रकरण को करगिल जितना नुकसानदेह न बनने देने के लिए ही, प्रधानमंत्री शरीफ ने खुद प्रधानमंत्री मोदी को फोन कर दोषियों को सजा दिलाने में अपनी ओर से पूरे सहयोग का भरोसा दिलाया था।

 उसके बाद से राष्ट्रीय सुरक्षा सलाहकार के जरिए मिले साक्ष्यों की आरंभिक जांच के बाद, एक ओर बाकायदा जांच कमेटी गठित किए जाने और दूसरी मसूद अजहर तथा उसके भाई समेत, जैश-ए-मोहम्मद के कारकूनों व दफ्तरों के खिलाफ कार्रवाई शुरू होने की खबर, विदेश सचिव स्तर की बातचीत टलने की खबर आने से पहले ही आ चुकी थी।

 ठीक इसी पृष्ठभूमि में गृहमंत्री और वरिष्ठ भाजपा नेता, राजनाथ सिंह ने बातचीत जारी रहने का संकेत देते हुए बाकायदा यह कहा था कि पाकिस्तान पर भरोसा न करने का कोई कारण नहीं है और उसे और समय दिया जाना चाहिए।

 पर मोदी सरकार ने अपने बीच से भी उठ रही विवेक की इस आवाज को अनसुनी कर विदेश सचिव स्तर की बातचीत को तीसरी बार टाल दिया है।

, याद रहे कि यह सिर्फ नवाज शरीफ की बात पर भरोसा करने या न करने का मामला नहीं है, जैसा कि सरकार के इस फैसले की हिमायत में कहा जा रहा होगा।

 संसद हमले तथा मुंबई हमले के बाद, मसूद अजहर और लखवी के खिलाफ पाकिस्तानी प्रशासन ने उन्हें कुछ समय तक कैद में रखने समेत कार्रवाइयां भी की थीं।

 इसलिए जब पहले की कार्रवाइयों का कोई खास नतीजा नहीं निकला, इस बार के कदमों के पीछे गंभीरता होने की क्या गारंटी है।

 इसी प्रकार, यह सिर्फ पाकिस्तान में सेना या आइएसआइ के सामने निर्वाचित प्रधानमंत्री की चलने न चलने का सवाल भी नहीं है, जैसा कि सामरिक-सैन्य विशेषज्ञों द्वारा बार-बार बताया जाता है।

 मुद्दा यह है कि पाकिस्तान खुद इस समय, आतंकवाद के खिलाफ गंभीर लड़ाई में लगा हुआ है।

 बेशक, हम चाहें तो इससे खुश हो सकते हैं कि यह मुसीबत पाकिस्तान ने खुद ही मोल ली है।

 लेकिन, कोई जिम्मेदार पड़ोसी इससे खुश होना तो दूर, इस टकराव में तटस्थ भी नहीं रह सकता।

 अजहर के ताजा बयानों से साफ है कि भारत-पाकिस्तान का सहयोग के रास्ते पर चलना, इन भारत-विरोधी ताकतों के, पाकिस्तान के शासन से टकराव को भी तेज करता है।

 भारत का हित, ऐसी तमाम ताकतों को पाकिस्तानी शासन से भी अलग-थलग कराने में और इनके खिलाफ पाकिस्तान की निर्वाचित राजनीतिक सत्ता के हाथ मजबूत करने में ही है।

, सच तो यह है कि डेढ़ साल के ‘‘नरम-गरम’ के बाद, मोदी सरकार का ‘‘चौतरफा बातचीत’ के रास्ते पर आना और लाहौर यात्रा जैसी नाटकीय पहल करना, इस सचाई के पहचाने जाने को ही दिखा रहा था कि इसके सिवा और कोई रास्ता ही नहीं है।

 बेशक, दक्षिण एशिया के दो नाभिकीय पड़ोसियों के बीच रिश्तों में खटास, बाकी सारी दुनिया को भी चिंतित करती है।

 स्वाभाविक रूप से अमरीका से लेकर चीन तक, दोनों देशों के बीच बातचीत पर और पाकिस्तान द्वारा आतंकवादी तत्वों पर अंकुश लगाए जाने पर जोर देते रहे हैं।

 फिर भी असली मुद्दा इन दो पड़ोसियों की साझा नियति का है।

 लेकिन, साझा नियति को बेहतर बनाने के लिए, दोनों देशों के बीच रिश्तों को सुधारना जितना जरूरी है, आतंकवादियों की हरकतों से अपनी हिफाजत करना भी उतना ही जरूरी है।

, सरकार पठानकोट की परीक्षा में बुरी तरह से फेल हुई है।

 कहीं ऐसा तो नहीं कि इससे ध्यान हटाने के लिए ही मोदी सरकार, बातचीत टालने के जरिए पाक पर दबाव और बढ़ाने की मुद्रा का सहारा ले रही है।

 हेकड़ी की मुद्राएं अपनी हिफाजत के बंदोबस्तों की जगह नहीं ले सकती हैं।

पठानकोट की वारदात के ही संदर्भ में मसूद अजहर के हिरासत में लिए जाने की खबर आने के अगले ही दिन, बातचीत टलने की खबर के साथ ही पाकिस्तान के विदेश विभाग के प्रवक्ता के अजहर के खिलाफ कार्रवाई की कोई जानकारी न होने का दावा किए जाने से ऐसा लगता है कि, भारत-पाक संबंधों में सुधार का एक और मौका गंवा दिया गया है।

 मोदी के लिए इस दिशा में दोबारा पहल करना और मुश्किल हो जाएगा।

 शुक्र है कि रक्षा सलाहकारों के स्तर पर बातचीत जारी है।

 लेकिन, मोदी सरकार को यह भी नहीं भूलना चाहिए कि यह बातचीत, विदेश सचिवों तथा उनसे ऊपर के स्तर पर होने वाली चौतरफा बातचीत का विकल्प नहीं है।

 विदेश सचिव के स्तर की बातचीत ज्यादा नहीं टलनी चाहिए।

,  , सौजन्य :- राष्ट्रीय  सहारा  ,15.01.2016 , शशि थरूर (ख्यातलेखक, विदेश मामलों की संसदीय समिति के चेयरमैन )।

