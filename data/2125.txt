बदल जाएगी तस्वीर (दैनिक जागरण)।

जनजातीय परामर्शदातृ परिषद के प्रस्ताव पर सरकार की सहमति से झारखंड की तस्वीर और आदिवासियों की तकदीर बदलने का दौर शुरू हो गया है।

 अब तक के इतिहास में ऐसा कदम किसी सरकार ने नहीं उठाया।

 आदिवासी जमीन पर ऋण की गारंटी सरकार लेगी, यह बड़ा कदम है।

 बस खुले मन से बैंकों को साथ आना होगा।

 बहुत तेजी से दुनिया में परिवर्तन हो रहा है।

 सरकारी नौकरी का कम होता दायरा और विकल्प लोगों को स्वयं कुछ अर्जित करने के लिए प्रेरित कर रहा है।

 आजादी के समय से ही ग्राम स्वराज का जो सपना बुना गया, उसमें गांव का सबलीकरण उसकी मजबूत आर्थिकी से ही संभव था।

 ऐसा हो न सका।

 एक दौर ऐसा आया जब मशीनीकरण हावी हुआ और गांव की अर्थ व्यवस्था चौपट हो गयी।

 घर-घर कुटीर और गांव में लघु उद्योग की संकल्पना नष्ट हो गयी।

 लेकिन, अब भी आशा की किरण आदिवासी समूह या जनजाति प्रधान गांवों में है।

 चूंकि उनके यहां पारंपरिक स्वरोजगार और पद्धति बची है।

 पूंजी के अभाव में उनके किसी काम का विस्तार हो न सका।

 महाजनी के चक्कर में दूसरे लोग तो अमीर बन गए, लेकिन आदिवासी और भी गरीब हो गए।

 परिषद की अनुशंसा के आलोक में सरकार गृह निर्माण, कारोबार और उच्च शिक्षा के लिए ऋण की व्यवस्था कर रही है और खुद गारंटी भी ले रही है।

 अब तक आदिवासी भूमि चूंकि गैर आदिवासी नहीं खरीद सकते थे, लिहाजा उसकी कीमत अत्यल्प थी और इस पर लोन की तो आशा ही नहीं थी।

 औने-पौने दाम में ही आदिवासियों के बीच खरीद-बिक्री होती रही।

 लेकिन, सरकार की गारंटी से ऐसी जमीन को गिरवी रखकर कारोबार के लिए मिलने वाला ऋण इन परिवारों की तकदीर बदल सकता है।

 ऐसी ही सुविधा गृह निर्माण के लिए भी मिल रही है।

 सबसे बड़ी बात यह है कि होम लोन को चुकता करने के लिए 30 साल जैसा लंबा समय भी दिया जा रहा है।

 इसी प्रकार उच्च शिक्षा ऋण की सीमा दोगुनी कर 15 लाख तक कर दी गयी है।

 पहले यह ऋण पांच साल में ही चुकाना होता था, अब 15 साल की सीमा दी गयी है।

 ऐसे में वैसे गरीब छात्र जो महंगी पढ़ाई पैसे के अभाव में नहीं कर पा रहे थे, उनके लिए भी रास्ता खुलता दिख रहा है।

 सारा दारोमदार उन बैंकों पर है, जो इन क्षेत्रों में हैं।

 चूंकि बैंक के सक्रिय सहयोग का हमेशा अभाव रहा है।

,  स्थानीय संपादकीय : झारखंड , सौजन्य- दैनिक जागरण।

