जानलेवा आबोहवा (दैनिक ट्रिब्यून)।

आपराधिक लापरवाही का नतीजा।

हमारे आसपास के दूषित परिवेश के प्रति सत्ताधीशों की उदासीनता का नतीजा है कि हमें सचेत करने वाले आंकड़े विदेशों से  आते हैं।

 संयुक्त राष्ट्र संघ और तमाम चिकित्सा से जुड़ी एजेंसियां हमें हमारी सेहत का हाल बताती हैं।

 हाल ही में अमेरिका की प्रतिष्ठित संस्था हेल्थ इफेक्ट इंस्टीट्यूट ने भारत में वायु प्रदूषण की जो तस्वीर उकेरी है, वह डराने वाली है।

 इसके आंकड़े आने वाली पीढ़ियों के भविष्य को लेकर चिंता पैदा करते हैं।

 संस्था की रिपोर्ट के अनुसार वर्ष 2015 में वायु प्रदूषण के चलते भारत में ग्यारह लाख मौतें समय से पूर्व हुई हैं।

 उल्लेखनीय पक्ष यह है कि ये मौतें पर्यावरण प्रदूषण के लिये शीर्ष पर माने जाने वाले चीन में इस अवधि में हुई मौतों के बराबर हैं।

 ऐसा वातावरण में पीएम 2.5 कणों की निर्धारित सीमा से बहुत अधिक मौजूदगी की वजह से हो रहा है।

 विचलित करने वाला आंकड़ा यह है कि पूरी दुनिया में वायु प्रदूषण की वजह से जितनी मौतें होती हैं, उसकी आधी संख्या भारत और चीन में रही।

 यानी यह संख्या बयालीस लाख के आधे से  अधिक 22 लाख है।

आने वाले सालों में भारत में यह स्थिति और विकट होने की आशंका है।

 वजह साफ है कि शासन-प्रशासन का रवैया टालमटोल वाला ही रहा है।

 वहीं दूसरी ओर चीन ने समस्या के उन्मूलन की दिशा में सख्ती से कदम बढ़ा दिये हैं।

 भारत में कई मंत्री व नेता गंभीर समस्या को चलताऊ तरीके से देखते हैं और इसका सीधा संबंध राजनीतिक लाभ-हानि से होता है।

 भारत में जब जाड़ों में धुंध की वजह से प्रदूषण का स्तर बढ़ता है तो कुछ हो-हल्ला होता है, फिर बदस्तूर अनदेखी चालू हो जाती है।

 बार-बार शीर्ष अदालत व एनजीटी की सख्ती और निर्देशों के बावजूद जमीनी हकीकत में कोई बदलाव नजर नहीं आता।

 दरअसल देश में जारी स्वच्छता मिशन को व्यापक बनाने की जरूरत है।

 सफाई मुहिम को सिर्फ कचरे तक सीमित न रखकर इसके अंतर्गत वायु व ध्वनि आदि प्रदूषणों को भी शामिल किया जाना चाहिए।

 जब तक देश की हवा, पानी व जमीन प्रदूषण मुक्त नहीं होते तब तक नागरिकों के स्वास्थ्य की रक्षा नहीं हो सकती।

 यदि समय रहते वायु प्रदूषण को कम करने के प्रयास युद्धस्तर पर नहीं किये जाते तो आने वाले समय में वायु प्रदूषण से होने वाली मौतों की संख्या चीन से ज्यादा हो जायेगी।

, सौजन्य- दैनिक ट्रिब्यून।

