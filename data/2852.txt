भ्रष्टाचार का दायरा (दैनिक जागरण)।

भ्रष्टाचार के प्रति शून्य सहनशीलता झारखंड सरकार का सूत्र वाक्य है लेकिन कुछ पदाधिकारी अपनी हरकत से बाज ही नहीं आते।

 बीते दो साल में भ्रष्ट पदाधिकारियों के खिलाफ राज्य सरकार ने बड़े पैमाने पर कार्रवाई की है।

 इसमें बर्खास्तगी से लेकर निलंबन तक की प्रक्रिया शामिल है।

 ऐसे मामलों को लेकर कार्मिक विभाग भी सक्रिय है ताकि दागी पदाधिकारियों को चिह्नित कर कार्रवाई की जा सके।

 ऐसे ही कुछ दागी खाकी वर्दी पर भी दाग लगा रहे हैं।

 इंडियन रिजर्व बटालियन, जामताड़ा का एक ऐसा ही मामला सामने आया है जिसमें उच्च स्तर से लेकर निचले स्तर तक ऐसा समूह सक्रिय था जो भ्रष्टाचार में लिप्त था।

 वरीय अधिकारियों के स्तर से जब इस मामले की तहकीकात की गई तब सच्चाई सामने आई।

 ऐसे कई मामले पुलिस महकमे में पूर्व में भी सामने आ चुके हैं जिससे विभाग की फजीहत हुई है।

 यह मामला इस मायने में थोड़ा इतर है कि मातहत कर्मियों से अवकाश की स्वीकृति से लेकर अन्य सुविधाओं के लिए वरीय अधिकारी पैसे वसूल रहे हैं।

 यह वसूली लाखों में है और इसके साक्ष्य भी दिए गए हैं।

 वरीय अधिकारियों की रिपोर्ट में कमांडेट से लेकर कनीय पदाधिकारियों के नाम का जिक्र है।

 ऐसे में राज्य सरकार को मामले का संज्ञान लेना चाहिए।

 अधिकारियों के खिलाफ कार्रवाई करने के पहले पुख्ता सबूत जुटाना होगा ताकि उन्हें कानूनी प्रक्रिया में सबूत की कमी का लाभ नहीं मिले।

 पुलिस महकमा बदनामी का शिकार रहा है।

 हाल के दिनों में एंटी करप्शन ब्यूरो ने कई पदाधिकारियों को रंगे हाथों भी पकड़ा है।

 यह शिकायत रहती है कि उच्च स्तर पर हो रहे भ्रष्टाचार के खिलाफ एंटी करप्शन ब्यूरो कारगर कदम नहीं उठाता।

 ऐसे में उन लोगों को सामने आना होगा जो भ्रष्टाचार का खामियाजा भुगत रहे हैं।

 शिकायतों का निबंधन कराने के तमाम साधन राज्य में मौजूद हैं जहां त्वरित समाधान हो भी रहा है।

 मुख्यमंत्री रघुवर दास स्वयं शिकायतें सुनते हैं और फौरी समाधान भी करते हैं।

 इसके अलावा एंटी करप्शन ब्यूरो को सीधे लिखित शिकायत की जा सकती है।

 ब्यूरो की शाखाएं तमाम प्रमंडल मुख्यालयों में हैं।

 ईमानदार छवि के तेज-तर्रार अधिकारी एंटी करप्शन ब्यूरो में तैनात किए गए हैं।

 वे लगातार बेहतर परिणाम दे रहे हैं जो राज्य के हित में है।

 भ्रष्टाचार पर चोट करना हर नागरिक का दायित्व है।

 सिर्फ सरकार को कोसने से फायदा नहीं होगा।

 भ्रष्टाचार के खिलाफ लड़ाई में एकजुटता आवश्यक है।

 शिकायतें भी गुप्त रखी जाती हैं।

 ऐसे में हर स्तर पर पनप रहे भ्रष्टाचार के खिलाफ लोग सजग होकर प्रण लें कि वे भ्रष्टाचार की राह पर नहीं चलेंगे और इसे सहन भी नहीं करेंगे।

 स्थानीय संपादकीय : झारखंड , सौजन्य – दैनिक जागरण, 29-11-2016।

