दुकानें बंद होने के खौफ में (राष्ट्रीय सहारा)।

समय-समय पर मुस्लिम पर्सनल लॉ बोर्ड की बिल्ली पहले से बाहर आती है और उसका खमियाजा पूरे मुस्लिम समाज को भुगतना पड़ता है।

 लॉ कमीशन ने लगभग 9 महत्त्वपूर्ण प्रश्न सभी सम्प्रदायों को भेजे कि समान आचार संहिता के बारे में विभिन्न धर्मों की क्या राय है और यह कि क्या इसे अपना कर धार्मिक त्रुटियों जैसे तीन तलाक, बाल विवाह, एक से अधिक पत्नियां को कानून के दायरे में लाया जा सकता है।

 मुस्लिम पर्सनल लॉ बोर्ड ने आव देखा न ताव, तुरंत एक प्रेस कांफ्रेंस कर प्रधानमंत्री नरेन्द्र मोदी पर लांछन लगाई कि वे धार्मिक मामलों में दखलअंदाजी कर रहे हैं।

 इसके बजाय उन्हें देश की सीमा एवं अन्य जरूरी आंतरिक मामलों पर ध्यान देने की आवश्यकता है।

 बोर्ड ने धमकी दी कि अगर उन पर समान आचार संहिता को लादा गया तो उसका उत्तर वे चप्पलों और लातों से देंगे।

 उन्होंने तो भारतीय न्याय पण्राली को भी चुनौती दे डाली।

 वास्तविकता तो यह है कि मुस्लिम पर्सनल लॉ बोर्ड, जिसे लगभग 92 प्रतिशत मुस्लिम महिलाएं ‘‘मुस्लिम मर्द पर्सनल लॉ बोर्ड’ के नाम से पुकारती हैं, इसे मानती ही नहीं।

 बोर्ड में जितने भी मर्द हैं, उन्होंने महिलाओं पर अपना वर्चस्व बनाने के लिए इस्लाम, कुरान और हदीस को भी दरकिनार कर दिया है।

 आज इस्लाम यदि बदनाम हो रहा है तो वह इन्हीं पर्सनल लॉ बोर्ड के सदस्यों के कारण।

 जो अधिकार कुरान ने महिलाओं को दिए हैं, मुस्लिम मदरें ने उनसे छीन लिए हैं और धर्म को ये लोग तोड़-मरोड़ कर पेश कर रहे हैं, जिससे न केवल महिलाओं के हक का हनन हो रहा है बल्कि ये लोग इस्लाम को भी बट्टा लगा रहे हैं।

 हालांकि विधि आयोग ने समान आचार संहिता के संबंध में प्रश्न सिर्फ मुस्लिम संप्रदाय से ही नहीं किए बल्कि हिन्दू, सिख, ईसाई, पारसी आदि से भी किए हैं।

 मगर मयान से तलवार सबसे पहले पर्सनल लॉ बोर्ड ने ही खींची क्योंकि वे मुसलमानों और विशेष रूप से महिलाओं को दबा कर रखना चाहते हैं।

 वे धर्म की आड़ में हर मुद्दे को हिन्दू-मुस्लिम फायर बॉल बनाकर उछाल देते हैं।

 तलाक की समस्या को ही लीजिए।

 कुरान में कहीं भी नहीं लिखा कि एक बैठक में तीन बार ‘‘तलाक’ कहने से पति-पत्नी का रिश्ता टूट जाता है।

यह तो संकीर्णवादी एवं कट्टरवादी उलेमा हजरात ने ही एक अल्लाह और एक इस्लाम को अपनी घृणित राजनीतिक दुकानें चमकाने के लिए न जाने कितने इस्लाम और फिरके बना दिए।

 कोई कहता है कि 72 फिरके हैं तो कोई कहता है कि 73 फिरके हैं।

 यह सब बकवास है।

 इस्लाम मात्र एक मजहब है और कुरान के अनुसार चलता है।

 इस्लाम में पर्सनल लॉ बोर्ड या विभिन्न फिरकों जैसे, शिया,सुन्नी,बरेलवी,देवबंदी,अहल-ए-हदीस आदि का कोई स्थान नहीं।

जहां तक भारतीय मुसलमानों को संबंध है, उन्हें तो यह भी नहीं पता कि पर्सनल लॉ बोर्ड किस चिड़िया का नाम है और उनके हक में यह किस प्रकार के कांटे बो रहा है।

 एक सामान्य मुस्लिम तो बस यह सोचता है कि यह बोर्ड कोई बहुत ही पहुंची हुई संस्था है, जो उसके अधिकारों का बचाव कर रही है जबकि सच्चाई इससे कोसों दूर है।

 जहां तक मुस्लिम महिलाओं के अधिकारों का संबंध है, पर्सनल लॉ बोर्ड ने उन पर पूर्ण रूप से कटार डाल रखी है।

 जहां तक शरिया बोडरें का संबंध है, वहां भी मुस्लिम महिलाओं को इंसाफ नहीं मिल पाता।

 जब उन पर अत्याचार पराकाष्ठा पार कर लेता है, तब वे भारतीय आचार संहिता अर्थात् कोर्ट का सहारा लेती हैं।

 हाल ही में मुस्लिम पर्सनल लॉ बोर्ड ने जिस प्रकार से भारतीय आचार संहिता और समान आचार संहिता की धज्जियां उड़ाईं, उससे वे स्वयं ही एक्सपोज हो गए।

 वास्तविकता तो यह है कि जहां तक इस्लाम, कुरान और हजरत मुहम्मद (स0) का संबंध है, उनके नजदीक तलाक बड़ी नापसंदीदा और नफरत आमेज चीज है।

 एक सहाबी हजरत मुहम्मद (स0) और उनसे कहा कि वह अपनी पत्नी को फलां-फलां बुराई के के चलते तलाक देना चाहते हैं।

 उस पर हजरत मुहम्मद ने उनसे कहा कि अल्लाह को तलाक पसंद नहीं और यदि उनकी पत्नी में दसियों बुराइयों के होते हुए भी एक भी अच्छाई है तो अपना पूर्ण जीवन उसके साथ व्यतीत करें।

जहां इस्लाम, कुरान और हजरत मुहम्मद तलाक से दूर रहने की बात करते हैं, हमारे उलेमा एक ही बैठक में तीन तलाक को मान्य ठहरा, घरों को फूंकने का कार्य करते हैं।

 वास्तव में हनफी फिरके के लोग एक ही बैठक में अपनी पत्नी को तीन बार तलाक देकर घर से बाहर करते हैं जिसे तलाक-ए-बिदअत बोलते हैं।

 जहां हंबली फिरके का संबंध है, वहां इस प्रकार की तलाक नाजायज है।

 उनके अनुसार तलाक को तीन मास के अंतर से देना चाहिए ताकि एक बैठक में न होकर यह कार्य तीन बैठकों में अर्थात् तीन महीनों में उस सूरत में पूर्ण हो कि जब एक दूसरे के लिए दिल में कोई जगह ही न हो।

 देखा गया है कि इस दौरान दोनों तरफ का गुस्सा ठण्डा हो जाता है जिससे घर बर्बाद होने से बच जाता है।

 प्राय: मुस्लिम मर्द गुस्से में आकर कभी खाने में अधिक नमक होने पर, कभी स्त्री के साड़ी पहनने आदि पर तलाक दे देते हैं।

 बाद में उन्हें अपनी गलती का आभास होता है तो फिर तीर हाथ से निकल चुका होता है।

 इसके बाद अगर वही मर्द अपनी स्त्री से पुनर्विवाह करना चाहे तो स्त्री को हलाला करना पड़ता है, अर्थात् उसे किसी अन्य मर्द से शादी कर, उसे तलाक दे, अपने पुराने शौहर से निकाह पढ़वाना पड़ता है।

 सिविल कोड के होते इनसे मुस्लिम महिलाएं छुटकारा पा सकती हैं।

 लेकिन संहिता के आने से पूर्व ही पर्सनल लॉ बोर्ड के सदस्यों ने शोर मचाना शुरू कर दिया कि इस्लाम खतरे में है और उनके धार्मिक अधिकारों का हनन हो रहा है।

 अरे भाई पहले इसे देख तो लें कि उसमें क्या है और उसके बाद ही फैसला करें क्योंकि समान नागरिक संहिता सभी धर्मों और फिरकों का आदर करते हुए ही बनाई जाएगी।

लेखक- फिरोजबख्त अहमद।

सौजन्य- राष्ट्रीय सहारा।

