संपादकीय : तमिलनाडु की चिन्‍नम्‍मा (नई दुनिया)।

शशिकला नटराजन ने कभी चुनाव नहीं लड़ा।

 कभी किसी सार्वजनिक पद पर भी नहीं रहीं।

 यहां तक कि जयललिता की मृत्यु से पूर्व औपचारिक रूप से अन्‍नाद्रमुक में कोई सांगठनिक जिम्मेदारी भी नहीं संभाली।

 उनकी पहचान जयललिता की करीबी दोस्त की है।

 परदे के पीछे से वे अन्न्ाद्रमुक व तमिलनाडु सरकार के कामकाज को प्रभावित करती हैं, यह जरूर माना जाता था।

 लेकिन कुछ वर्ष पूर्व उनके अत्यधिक हस्तक्षेप से खफा जयललिता ने नटराजन परिवार से संबंध विच्छेद कर लिया था।

 बाद में उनके जयललिता के मेलमिलाप की खबरें जरूर आईं, किंतु दिवंगत मुख्यमंत्री ने इस परिवार के किसी सदस्य को कभी कोई सार्वजनिक जिम्मेदारी नहीं सौंपी।

, लेकिन जयललिता के निधन के दो महीनों के अंदर घटनाक्रम इस तरह घूमा कि शशिकला पार्टी और सरकार दोनों के नेतृत्व पर काबिज हो गई हैं।

 इस तरह ये ‘बैक रूम ऑपरेटर फिलहाल तमिलनाडु की सर्वेसर्वा हैं।

 रविवार को अन्न्ाद्रमुक विधायक दल की बैठक में वे जिस रूप और अंदाज में आईं, उससे साफ संकेत मिला कि वे जयललिता की पूरी विरासत हथियाने की तैयारी में हैं।

 जयललिता ने जन-कल्याणकारी योजनाओं के जरिए ‘अम्मा की छवि बनाई थी।

 उनके साये में रहीं शशिकला पहले से खुद को ‘चिन्न्म्मा (छोटी अम्मा) के रूप में पेश करती रही हैं।

 मगर क्या इससे वे जयललिता जैसा करिश्मा पैदा कर पाएंगी।

, फिलहाल, इस रास्ते में अनेक कठिनाइयां नजर आती हैं।

 एक तो उनकी शुरुआत नकारात्मक भाव पैदा करते हुए हुई है।

 धारणा बनी है कि शशिकला ने सियासी तिकड़म से जयललिता के भरोसेमंद रहे ओ. पन्‍नीरसेल्वम को मुख्यमंत्री पद से हटा दिया।

 दूसरे, शशिकला पर भ्रष्टाचार के कई आरोप हैं।

 उनमें से एक मामले में अगले हफ्ते ही सुप्रीम कोर्ट का फैसला आ सकता है।

 उन्हें एक कठिन चुनौती जयललिता की भतीजी दीपा जयकुमार से आ सकती है, जो आगामी 24 फरवरी (जयललिता के जन्मदिन) को राजनीति में पदार्पण करने वाली हैं।

 इसके अलावा चुनावी राजनीति में शशिकला का प्रभाव अभी अस्पष्ट है।

 इन परिस्थितियों के बावजूद अन्‍नाद्रमुक उनकी आंचल की छांव में गई है, तो शायद इसलिए कि जयललिता के बाद इस पार्टी का भविष्य अनिश्चित हो गया है।

 द्रमुक उसे तोड़ने की चालें चल रही है।

 राज्य में पांव जमाने की जुगत में जुटी भाजपा की निगाहें भी अन्‍नाद्रमुक के जनाधार पर हैं।

 व्यक्ति केंद्रित राजनीतिक दलों की यह मूलभूत समस्या होती है कि उसके सुप्रीमो के ना रहने के बाद उनके सामने अस्तित्व का संकट खड़ा हो जाता है।

 अन्‍नाद्रमुक के नेताओं ने ‘बैक रूम ऑपरेटर को आगे करके इस संकट को टालने की कोशिश की है।

 उन्होंने शायद इस आस में ये दांव खेला कि क्या पता अम्मा का करिश्मा कहीं चिन्न्म्मा में भी झलकने लगे।

 किंतु यह ऐसा दांव है, जिसका नतीजा पूर्णत: अनिश्चित है।

, सौजन्य- नई दुनिया।

