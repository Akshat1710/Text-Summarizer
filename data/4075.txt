इस सम्मान का एक बड़ा सांस्कृतिक मोल है (हिन्दुस्तान)।

नासिरा शर्मा के जो सबसे रचनात्मक वर्ष थे, वे पुरस्कार विहीन निकल गए।

 तब वे दूसरों को साहित्य अकादेमी दिया करती थीं।

 जिस निर्णायक समिति ने करीब 16 साल पहले मंगलेश डबराल को यह सम्मान दिया था, उसकी एक सदस्य नासिरा भी थीं, पर खुद उन्हें अब जाकर यह सम्मान मिला है।

 यह स्वाभाविक है कि वह और उनके प्रशंसक यह मानें कि उन्हें यह सम्मान देर से मिला।

 जिस उपन्यास पारिजात को यह सम्मान मिला है, वह नासिरा शर्मा की दूसरी कृतियों के मुकाबले अल्पख्यात है- शायद इसलिए कि नया भी है।

 अकादेमी कभी-कभी भूलों का प्रक्षालन करती है, इस बार भी उसने यही किया है।

अकादेमी का यह निर्णय कई वजहों से उल्लेखनीय भी है।

, अकादेमी के साठ साल से ऊपर के इतिहास में हिंदी में नासिरा शर्मा चौथी महिला हैं, जिन्हें यह सम्मान मिला।

 इसके पहले कृष्णा सोबती, अलका सरावगी और मृदुला गर्ग ही यह सम्मान हासिल कर पाईं।

 मन्नू भंडारी, मृणाल पांडे, चित्रा मुदगल, मैत्रेयी पुष्पा, राजी सेठ या ऐसी कई दिग्गज लेखिकाओं को अब तक इस सम्मान के लायक नहीं समझा गया।

 दूसरी बात यह कि नासिरा पहली मुस्लिम रचनाकार हैं, जिन्हें हिंदी का अकादेमी सम्मान मिला।

 यह बात भी स्तब्ध करने वाली है।

 राही मासूम रजा, असगर वजाहत, अब्दुल बिस्मिल्लाह, मंजूर एहतेशाम- सब छूट गए।

 असद जैदी जैसा समर्थ कवि भी वंचित है।

, निस्संदेह, नासिरा शर्मा को यह सम्मान उनके महिला या मुस्लिम होने की वजह से नहीं मिला है, और न मिलना चाहिए था।

 वह एक समर्थ लेखिका हैं।

 समकालीन हिंदी साहित्य और बौद्धिकता के संसार में कुछ गिने-चुने लोग होंगे, जिनके पास विषयों का इतना बड़ा वितान और एक साथ इतनी सारी भाषाओं की समझ हो।

 हिंदी के अलावा अंग्रेजी, उर्दू, फारसी और पश्तो पर अपने अधिकार के साथ उन्होंने जितना कुछ लिखा है, वह हिंदी साहित्य और समाज के लिए मूल्यवान है।

 वह भारत की ही नहीं, एशिया की सांस्कृतिक धरोहर हैं।

, सात नदियां एक समंदर, शाल्मली, कुइयांजान, जीरो रोड जैसे आधा दर्जन से ज्यादा उपन्यासों, इब्ने मरियम और खुदा की वापसी जैसे कहानी संग्रहों, अफगानिस्तान बुजकशी का मैदान, मरजीना का देश इराक जैसी ढेर सारी कृतियों के माध्यम से उन्होंने सिर्फ स्त्री लेखन की ही नहीं, साहित्य लेखन की सरहदें भी तोड़ीं।

 जिस उपन्यास पारिजात पर उन्हें यह सम्मान मिला है, वह भी संस्कृति और परंपरा की बाड़ेबंदियों के आर-पार जाकर संबंधों के नए सूत्र खोजने की कोशिश के बीच बनता है।

 रोहित और रूही और कई अन्य किरदारों के बीच बनी यह कहानी नासिरा शर्मा की जानी-पहचानी सांस्कृतिक चिंताओं का सुराग देती है।

, जाहिर है, यह नासिरा शर्मा के स्त्री या मुस्लिम होने के नाते उनको मिला सम्मान नहीं है।

 पिछड़ी जातियों के प्रति अपनी वर्णगत घृणा को जो लोग आरक्षण के प्रति अपनी वैचारिक घृणा में बदलते हैं, वही नासिरा के सम्मान के स्त्री या मुस्लिम पक्ष को आरक्षण की संकुचित दृष्टि से जोड़़कर देख सकते हैं।

 सम्मान बस यह बता रहा है कि हिंदी भाषा और साहित्य का दायरा अब पहले से बड़ा हुआ है।

 वहां धीरे-धीरे ही सही, सवर्ण और पुरुष वर्चस्व टूट रहा है।

 इसका कुछ वास्ता शायद इस सच्चाई से भी है कि हिंदी की सवर्ण मध्यवर्गीय पट्टी अपने रोटी-रोजगार के लिए अंग्रेजी से जुड़ी है और हिंदी मूलत: उन दलितों-आदिवासियों और पिछड़े वर्गों की भाषा रह गई है, जिनके हाथ में पहली बार कागज-कलम आए हैं।

 हिंदी के इस बदलते वर्ग चरित्र का एक असर यह देखने को मिल सकता है कि आने वाले दिनों में हम किसी लेखक को हिंदी में साहित्य अकादेमी सम्मान प्राप्त करता देखें।

, यह सच है कि अमूमन पूरा हिंदी साहित्य अपने चरित्र में यथास्थिति विरोधी है, बल्कि बाजार विरोधी भी है और सांस्कृतिक बहुलता के प्रति सदय-संवेदनशील भी, लेकिन नासिरा शर्मा के लेखन में उन सांस्कृतिक तंतुओं को कहीं ज्यादा सघनता से पहचाना जा सकता है, जो पूरे भारतीय उप-महाद्वीप ही नहीं, इसके पार की पश्चिम एशियाई पट्टी तक पसरे हुए हैं और जिनकी सभ्यतागत रगड़ के बीच यह पूरा समाज बना है।

 उनका सम्मान करके साहित्य अकादेमी ने एक ऋण चुकाया है, जो हिंदी के बहुत सारे समर्थ लेखकों पर फिर भी बकाया है।

(ये लेखक के अपने विचार हैं), – प्रियदर्शन, वरिष्ठ टेलीविजन पत्रकार।

सौजन्य – हिन्दुस्तान।

