परंपरा के नाम पर (हिन्दुस्तान)।

माना जा रहा था कि तमिलनाडु में जल्लीकट्टू के विवाद के बाद एक नई बहस चलेगी और जानवरों के प्रति हिंसा को बढ़ावा देने वाली प्रवृत्तियों पर समाज पुनर्विचार करेगा, पर वैसा हुआ नहीं।

 सांस्कृतिक अस्मिता के नाम पर तमिलनाडु से निकली आवाज नए अर्थ लेती दिख रही है।

 कर्नाटक से खबर है कि वहां पारंपरिक खेल कंबाला को बचाने की चिंता जोर पकड़ने लगी है, जिसमें भैंसों को नकेल डालकर कीचड़ भरे लंबे ट्रैक पर दौड़ाया जाता है।

 यह अलग बात है कि इसकी तैयारी के लिए और बाद में भैंसों की खूब सेवा की जाती है।

 उन्हें किसी अत्यंत प्रिय की तरह प्यार दिया जाता है।

, शुरुआत मंगलूरु से हुई, जहां स्कूल-कॉलेजों के छात्र मानव शृंखला बनाकर इस खेल से प्रतिबंध हटाने की मांग करने लगे।

 अब इसमें धार्मिक और सामाजिक संगठन भी जुड़ गए हैं।

 इनका तर्क है कि कंबाला में न तो जल्लीकट्टू की तरह हिंसा है, न कभी किसी हादसे की खबर कहीं से आई।

 इनका तर्क है कि जब तमिलनाडु सरकार अध्यादेश लाकर जल्लीकट्टू को मान्यता दे सकती है, तो कर्नाटक क्यों नहीं।

 वे इसे क्षेत्रीय सांस्कृतिक अस्मिता पर हमला मानते हैं।

 तर्क दिया जा रहा है कि जब भैंसों के मालिक खुद उनकी इतनी चिंता करते हैं, तो किसी तीसरे को इसमें क्यों पड़ना चाहिए।

 कोई बड़ी बात नहीं कि यह प्रतिरोध भी गति पकड़े और कल को एक नई तरह की समस्या का कारण बने।

 तमिलनाडु के जल्लीकट्टू आंदोलन ने उस अध्याय को खोल दिया है, जिसे बंद मान लिया गया था।

 डर यह भी है कि ऐसी मांगें अब देश के अन्य प्रदेशों से भी उठने लगेंगी।

 महाराष्ट्र में गणेश चतुर्थी पर बैलगाड़ी रेस फिर से शुरू करने पर शिवसेना पहले से ही राज्य सरकार पर दबाव बनाए हुए है और लंबे प्रतिरोध की भूमिका तैयार कर रही है।

 कोई बड़ी बात नहीं कि असम को बीहू पर्व पर बुलबुल की लड़ाई की याद सताने लगे, जिसमें लुप्तप्राय बुलबुल को तैयार करके तब तक लड़ाया जाता था, जब तक कि लड़ रहे दो बुलबुलों में से एक की मौत नहीं हो जाती थी।

 आंध्र भी कल मुर्गों की कुख्यात लड़ाई को सांस्कृतिक अस्मिता और पहचान के रूप में रेखांकित करने लगे, जिसमें बड़ी-बड़ी रकम, कई बार तो सब कुछ दांव पर लग जाता था और यह खेल एक बड़ी सामाजिक बुराई के रूप में सामने आया था।

 क्रूरता की हद यह थी कि इसमें मुर्गों के डैनों के नीचे व पैरों में ब्लेड बांध दिए जाते थे, ताकि खेल ज्यादा से ज्यादा रक्तरंजित दिखे और रोमांच बढ़े।

 बड़ी बात नहीं कि कल लखनऊ वाले भी अपने मुर्गों और बटेर की लड़ाई को ऐसी ही सांस्कृतिक विरासत से जोड़ने लगें।

, नहीं भूलना चाहिए कि तमिलनाडु में तो राजनीति की दीवारों को भेदकर सांस्कृतिक अस्मिता को बचाने की आवाज सुनाई दी थी, पर कर्नाटक में यह सोची-समझी राजनीति के रूप में दिख रही है।

 वहां अगले वर्ष चुनाव होने हैं।

 यह अनायास नहीं है कि वहां कांगे्रस व भाजपा, दोनों को अचानक सांस्कृतिक अस्मिता पर खतरे की चिंता सताने लगी।

 सुप्रीम कोर्ट शीर्ष अदालत है।

 अगर उसके फैसलों पर भी ऐसी राजनीति होने लगे, तो इसकी परिणति खतरनाक होगी।

 बेहतर होता कि ऐसी परंपराओं के पैरोकार शीर्ष अदालत से ही अपनी गुहार लगाते।

 वैसे एक बात तो तय है।

 ये सभी परंपराएं पशुओं पर क्रूरता से जुड़ी हैं और शायद सभी आदिम काल से चली आ रही हैं।

 शायद उस काल से, जब इंसान जंगलों में रहा करता था और उसके पास ‘मनोरंजन’ के लिए ऐसे ही कुछ साधन रहे होंगे।

 अब जब युग बदल चुका है, सभ्यता बदल चुकी है, रहन-सहन बदल चुका है, तो क्या उसे आदिम युग में वापस ले जाती ये परंपराएं नहीं बदल जानी चाहिए।

, सौजन्य- हिन्दुस्तान।

