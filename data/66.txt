सराहनीय निश्चय (दैनिक जागरण)।

मुख्यमंत्री नीतीश कुमार की इस बात के लिए सराहना की जानी चाहिए कि उन्होंने तमाम राजनीतिक झंझावातों के बावजूद अपनी सरकार की पहली वर्षगांठ से चंद रोज पहले ही अपने सातों निश्चय धरातल पर उतार दिए।

 जाहिर तौर पर 20 नवंबर को अपनी सरकार की वर्षगांठ का केक काटते हुए नीतीश कुमार और उनकी टीम को इस बात का गर्व होगा कि साल भर पहले जिस सरकार को बिहार में ‘जंगलराज की वापसी’ की संज्ञा दी गई थी, उसने साल भर के भीतर विकास के नाम पर ‘मील का पत्थर’ स्थापित कर दिया।

 लोकतांत्रिक चुनाव एवं शासन प्रणाली की पारंपरिक बाध्यताओं के चलते राज्य का विपक्ष शायद ही इस उपलब्धि के लिए नीतीश कुमार की तारीफ करे लेकिन मुख्यमंत्री और उनकी टीम संतोष कर सकती है कि उन्होंने अपने समर्थकों को निराश नहीं किया।

 इस बात को नजरअंदाज नहीं किया जा सकता कि इसी दौरान राज्य सरकार ने शराबबंदी जैसा एतिहासिक फैसला भी किया जिसके क्रियान्वयन एवं विवाद निपटारे में सरकारी तंत्र को खासी ऊर्जा खपानी पड़ रही है।

 इसके बावजूद मुख्यमंत्री ने अपने सात निश्चय को उनके कैलेंडर के हिसाब से कार्यरूप देकर इनके प्रति अपनी संकल्पबद्धता का परिचय दिया है।

 इनके क्रियान्वयन की समीक्षा करने के लिए मुख्यमंत्री मंडलवार ‘निश्चय यात्राÓ भी कर रहे हैं।

 इससे सात निश्चय के प्रति उनकी प्राथमिकता का संदेश पूरी शासन प्रणाली तक पहुंच चुका होगा।

 इसका प्रभाव इन निश्चयों के क्रियान्वयन में झलकेगा।

 इन निश्चयों में युवाओं और महिलाओं के विकास के साथ-साथ नागरिकों के लिए बिजली और पानी जैसी मूलभूत आवश्यकताओं से संबंधित परियोजनाएं शामिल हैं।

 उम्मीद की जानी चाहिए कि इन निश्चयों के जरिए अगले चार साल में बिहार की शक्ल-सूरत में व्यापक बदलाव दिखेगा।

बिहार में वित्तीय संसाधनों की मौजूदा स्थिति देखते हुए सात निश्चय जैसे कार्यक्रम की शुरुआत प्रबल राजनीतिक इच्छाशक्ति का उदाहरण है।

 इन निश्चयों के क्रियान्वयन पर स्वाभाविक रूप से बड़ी धनराशि व्यय होगी क्योंकि इंफ्रास्ट्रक्चर संबंधित परियोजनाओं के अलावा इनमें स्टूडेंट क्रेडिट कार्य तथा स्वरोजगार भत्ता जैसी योजनाएं भी शामिल हैं।

 राज्य सरकार को सात निश्चय के लिए वित्तीय संसाधन जुटाने में अपने कौशल का परिचय देना होगा।

 इसके लिए कर बढ़ोतरी तथा केंद्रीय सहायता जैसे विकल्प उपब्लध हैं।

 शासन को सात निश्चय के वित्तीय प्रबंधन के प्रति संजीदगी के साथ आगे बढऩा चाहिए ताकि क्रियान्वयन शुरू होने के बाद इसकी गति में कोई अवरोध न आए।

 दरअसल, सात निश्चय के संदर्भ में अगला वर्ष चुनौतीपूर्ण साबित होगा क्योंकि योजनाएं शुरू होने के बाद इनके लिए बजट की आवश्यकता होगी।

 शासन को यह भी देखना होगा कि सात निश्चय के तहत इंफ्रास्ट्रक्चर विकास संबंधी कार्यों की गुणवत्ता मानक के अनुरूप रहे।

 इन कार्यों में जो विभाग या एजेंसियां काम करेंगी, उन्हें दो टूक संदेश दिया जाना चाहिए कि कार्यों की गुणवत्ता के साथ किसी भी तरह का समझौता नहीं किया जाएगा।

 सात निश्चय में युवाओं और महिलाओं के उत्थान के लिए बड़े सपने देखे गए हैं।

 इसके अलावा हर घर बिजली तथा हर घर नल का पानी जैसे लक्ष्य राज्य के नागरिकों की जीवनशैली पर गहरा असर डालेंगे।

 मंडल एवं जिला स्तरीय अधिकारियों तथा हर स्तर के जन प्रतिनिधियों की भी जिम्मेदारी है कि सात निश्चय कार्यक्रम को अपने नियमित एजेंडे में शामिल रखें तथा इसके क्रियान्वयन की गति एवं गुणवत्ता पर नजर रखें।

 उम्मीद की जानी चाहिए कि नीतीश सरकार की दूसरी वर्षगांठ आने तक इन निश्चयों का प्रभाव राज्य के माहौल पर दिखने लगेगा।

 स्थानीय संपादकीय : बिहार , सौजन्य – दैनिक जागरण।

