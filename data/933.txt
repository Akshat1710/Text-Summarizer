अगर मजबूत हो तेल की धार तो उसके लिए भी तैयार हो सरकार (बिजनेस स्टेंडर्ड  )।

अंतराष्ट्रीय बाजार में कच्चे तेल की कीमतों की बात करें तो पिछले डेढ़ साल में इनमें 70 फीसदी से अधिक की गिरावट आ चुकी है।

 हमारे देश में कच्चे तेल की 80 फीसदी से अधिक जरूरत आयात से पूरी होती है।

 ऐसे में भारत को घटी कीमतों का भरपूर लाभ हासिल हो रहा है।

 क्या सरकार को इस बात पर खुश होना चाहिए या उसे ठहरकर ऐसे उपायों के बारे में सोचना चाहिए जो तेल कीमतों में दोबारा तेजी आने की स्थिति में उसके काम आ सकते हैं।

, सबसे पहले बात करते हैं उन क्षेत्रों के बारे में जिनमें हमें तेल कीमतों की कमी का भरपूर लाभ मिला है।

 वर्ष 2014-15 में हमने करीब 18.9 करोड़ टन कच्चे तेल का आयात किया था।

 इस आयात में तकरीबन 6.9 लाख करोड़ रुपये की राशि खर्च हुई।

 चालू वर्ष में देश में कच्चे तेल के आयात की कुल मात्रा 18.8 करोड़ टन से थोड़ा ज्यादा रही लेकिन इस मद में होने वाला खर्च घटकर 4.5 लाख करोड़ रुपये ही रह गया।

 यह बहुत बड़ा लाभ है।

 किसी और क्षेत्र में हुआ हो अथवा नहीं लेकिन तेल क्षेत्र में प्रधानमंत्री नरेंद्र मोदी का ‘अच्छे दिनों’ का वादा जरूर पूरा होता नजर आया है।

 यह और बात है कि इसके लिए बाहरी कारक ही अधिक जिम्मेदार रहे।

, जरा निम्रलिखित बातों पर विचार कीजिए: एक अनुमान के मुताबिक खुदरा कीमतों में कई दौर की कटौती के कारण उपभोक्ताओं को चालू वित्त वर्ष के पहले सात महीनों के दौरान करीब 60,000 करोड़ रुपये की बचत हुई।

 अंतराष्ट्रीय कच्चे तेल की कीमतों में गिरावट का दौर अभी भी जारी है और इस बात से इनकार नहीं किया जा सकता है कि आने वाले महीनों में तेल कीमतों में कटौती के कुछ और दौर देखने पड़ सकते हैं।

 इसका एक यह अर्थ भी हो सकता है कि पेट्रोलियम के निजी और औद्योगिक इस्तेमाल में करीब एक लाख करोड़ रुपये की बचत हो जाए।

, सरकार ने भी समझदारी से काम लिया और खुद को ‘अच्छे दिन’ के लाभ से वंचित नहीं होने दिया।

 उसने पेट्रोलियम उत्पादों पर उत्पाद शुल्क बढ़ाकर सालाना आधार पर 93,000 करोड़ रुपये जुटाने का बंदोबस्त कर लिया है।

 यह वर्ष अभी समाप्त नहीं हुआ है, ऐसे में अनुमान लगाया जा सकता है कि तेल से हासिल होने वाला कुल सालाना राजस्व एक लाख करोड़ रुपये से अधिक हो सकता है।

 तेल रिफाइनिंग कंपनियों को भी महत्त्वपूर्ण लाभ हासिल हुआ है।

 उनमें से कोई भी अब अंडर रिकवरी की शिकायत नहीं करती।

 अंडर रिकवरी पेट्रोलियम उत्पादों के विक्रय मूल्य और कच्चे तेल की रिफाइनिंग और उसकी विपणन लागत के बीच का अंतर होती है।

 एक सरकारी तेल कंपनी ने तो अंतरराष्टï्रीय बाजार में कच्चे तेल की कीमतों में गिरावट को ध्यान में रखते हुए अधिशेष तैयार करना शुरू कर दिया है।

, सरकारी खजाने में गिरती तेल कीमतों के सकारात्मक असर का एक और पहलू है।

 वर्ष 2014-15 में सरकार का कुल सब्सिडी बिल 2.66 लाख करोड़ रुपये अनुमानित था।

 इस बिल के पांचवें हिस्से के लिए तेल सब्सिडी जिम्मेदार थी।

 चूंकि सरकार कच्चे तेल का पूरा लाभ खुदरा कीमतों पर नहीं जाने देगी इसलिए सब्सिडी बिल में कमी आना तय है।

 चालू वर्ष में तेल क्षेत्र का सब्सिडी बिल केवल 30,000 करोड़ रुपये का है और सरकार के कुल सब्सिडी खर्च में इसकी हिस्सेदारी केवल 12 फीसदी है।

 अगले वर्ष यह लाभ और अधिक होगा ।

चालू वित्त वर्ष के पहले नौ महीनों के दौरान देश के व्यापार घाटे में 11 फीसदी की कमी के लिए भी मोटे तौर पर तेल कीमतों में गिरावट ही जिम्मेदार है।

 हालांकि इसको विशुद्घ लाभ नहीं करार दिया जा सकता है।

 वर्ष 2015-16 के पहले नौ महीनों में आयात में 16 फीसदी की कमी आई है।

 लेकिन चिंता की बात यह है कि समान अवधि में निर्यात में भी 18 फीसदी की कमी आई है।

 ऐसा इसलिए हुआ है क्योंकि देश के निर्यात क्षेत्र में पेट्रोलियम उत्पाद ही सबसे बड़ी सामग्री हैं।

, जरा कल्पना कीजिए कि अंतराष्ट्रीय बाजार में कच्चे तेल की कीमतों में दोबारा तेजी आनी शुरू हो जाती है।

 तब देश के व्यापार घाटे का क्या होगा।

 इसमें एक बार फिर इजाफे की शुरुआत हो जाएगी।

 इसका असर चालू खाते के घाटे पर भी पड़ेगा और उसमें इजाफा होगा।

 सवाल यह है कि सब्सिडी पर सरकारी व्यय कितना स्थायित्व भरा होगा।

 क्या नई कीमतों के मद्देनजर सरकार के लिए पेट्रोलियम पर बढ़ाए गए उत्पाद शुल्क को बरकरार रखना कठिन नहीं हो जाएगा।

 अगर वह कटौती करेगी तो सरकारी राजस्व को क्षति पहुंचेगी।

 अगर वह ऐसा नहीं करती है तो पेट्रोलियम उत्पादों की कीमतों में बढ़ोतरी होगी जिसका सीधा असर महंगाई पर पड़ेगा।

 ऐसे में प्रश्न यह उठता है कि क्या सरकार ने उस दिन की तैयारी शुरू कर दी है जो हमें तेल कीमतों में बढ़ोतरी की शुरुआत होने के बाद देखना पड़ेगा।

 और क्या उसके पास उन सभी क्षेत्रों में सब्सिडी सुधार को अंजाम देने की पूरी योजना तैयार है जो तेल कीमतों से प्रभावित हो रहे हैं।

 अब वक्त आ गया है कि सरकार यह कवायद शुरू कर दे।

,  , सौजन्य :- बिजनेस स्टेंडर्ड  ,1.02.2016,ए के भट्टचार्य।

