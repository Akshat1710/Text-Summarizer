अफसरों को मनाही (जागरण)।

मुख्यमंत्री ममता बनर्जी किसी मुद्दे पर केंद्र का विरोध करने और प्रधानमंत्री नरेंद्र मोदी के विरुद्ध राजनीतिक रूप से आंदोलन करने के लिए स्वतंत्र हैं।

 लेकिन प्रशासनिक स्तर पर केंद्र सरकार जरूरत पडऩे पर राज्य सरकार से किसी मुद्दे पर संपर्क करता है तो उसे उसका उत्तर मिलना चाहिए।

 केंद्र और राज्य सरकार के बीच समन्वय हो तो और बेहतर होगा।

 लेकिन मुख्यमंत्री ममता बनर्जी ने वरिष्ठ सरकारी अधिकारियों को केंद्र के साथ किसी बैठक में शामिल नहीं होने का निर्देश दिया है।

 सरकार की मुखिया के तौर सुश्री बनर्जी के सरकारी अधिकारियों को इस तरह के निर्देश देने पर सवाल खड़ा होना लाजिमी है।

 मुख्यमंत्री ने जब खुद केंद्र के निर्णय को संघीय ढांचा पर आघात बताया है तो ऐसे में वरिष्ठ सरकारी अधिकारी चाहकर भी केंद्र के साथ बैठक में शामिल नहीं हो सकते।

 वैसे भी राज्य सचिवालय नवान्न से सभी जिलाधिकारियों को मौखिक निर्देश दिया गया है कि वे केंद्र के साथ किसी बैठक या वीडियो कांफ्रेंस में शामिल न हो।

 मुख्यमंत्री के निर्देश पर ही सरकार के शीर्ष स्तर से निर्देश दिया गया है कि कोई भी अधिकारी केंद्र के साथ बैठक में शामिल नहीं होगा।

 इसलिए कैशलेस और डिजीटल लेनदेन के मुद्दे पर केंद्र की ओर से जिला स्तर पर दो सप्ताह पहले शुरू हुई बैठक में कोई अधिकारी शामिल नहीं हुआ।

 इससे पहले राज्य के विश्वविद्यालयों के कुलपतियों को भी यूजीसी के अधिकारियों के साथ वीडियो कांफ्रेंस करने से मना कर दिया गया था।

 इसलिए विश्वविद्यालय के कुलपतियों ने केंद्रीय मानव संसाधन विकास मंत्री प्रकाश जावड़ेकर के साथ भी वीडियो कांफ्रेंस में भाग नहीं लिया था।

 इस बारे में शिक्षा मंत्री पार्थ चटर्जी ने इस पर सफाई दी कि विश्वविद्यालयों के कुलपति उस समय परीक्षा को लेकर व्यस्त थे।

 इसलिए जावड़ेकर के साथ वीडियो कांफ्रेंस नहीं कर सके।

 शिक्षा मंत्री की इस तरह की सफाई पर किसी को विश्वास नहीं होगा।

 केंद्रीय मंत्री और यूजीसी के अधिकारी जब राज्य से बात करना चाहते हैं और वह परीक्षा से महत्वपूर्ण हो तो इस पर सरकार की ओर से कोई सफाई देना मायने नहीं रखता है।

 किसी भी सरकार की सफलता उसके अधिकारियों के संतुष्ट रहने पर ही संभव है।

 आज नौबत यह है कि राज्य से अधिक संख्या में आइएएस अधिकारी प्रतिनियुक्ति पर केंद्रीय सेवा में जाना चाहते हैं।

 लेकिन सरकार राज्य में आइएएस अफसरों की कमी बताकर उन्हें केंद्रीय सेवा में जाने से भी रोक रही है।

 केंद्र के साथ बैठक करने और वीडियो कांफ्रेंस में भाग लेने से सरकारी अफसरों को रोकना कतई उचित नहीं है।

 मुख्यमंत्री का यह आचरण संघीय ढांचा के भी अनुकूल नहीं है।

 सरकारी अफसरों पर अंकुश लगाने से वे और अंसतुष्ट होंगे और प्रतिनियुक्ति पर केंद्रीय सेवाओं में जाना चाहेंगे।

 ऐसी स्थिति बनती है तो यह राज्य के लिए शुभ नहीं होगा।

 स्थानीय संपादकीय : पश्चिम बंगाल , सौजन्य-दैनिक जागरण।

