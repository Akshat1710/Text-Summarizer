नियमों पर रफ्तार भारी (दैनिक जागरण)।

जम्मू के भीड़भाड़ वाले इलाके सतवारी में यात्रियों से भरी एक मिनी बस के पलट जाने से करीब आधा दर्जन यात्रियों के घायल हो जाने की घटना चिंताजनक है।

 शहर में मिनी बसों में ओवरलोडिंग और उनकी रफ्तार पर अंकुश नहीं लग पाया है।

 आलम यह है कि मिनी बस चालक टैफिक नियमों की धज्जियां उड़ाते नजर आते और टैफिक कर्मी मूकदर्शक बने बैठे होते हैं।

 इसका एक बड़ा कारण ट्रैफिक विभाग में बढ़ता भ्रष्टाचार है।

 जिस कारण टैफिक व्यवस्था को सुचारू बनाने में दिक्कतें पेश आ रही हैं।

 विडंबना यह है कि ट्रैफिक कर्मी शहर के व्यस्त क्षेत्रों में चालान काटते नजर आते हैं।

 उनका मकसद केवल चालान काटने से ही होता है।

 चालान काट कर टारगेट पूरा करने हफ्ता वसूली की टैफिक कर्मियों को फिक्र तो रहती है लेकिन ट्रैफिक नियमों की अवहेलना करने वालों से दरियादिली लोगों की जान ले लेती है।

 वाहन चालकों को भी यह लगता है कि उन्होंने रुपये देकर कानून को खरीद लिया है।

 ओवरलोडिंग, निर्धारित स्टाप पर वाहनों को न रोकना, मनमर्जी से सवारियां उठाना, तेज गति इन सड़क हादसों का सबब बनती जा रही है।

 यह सही है कि कई बार मशीनरी फेल होने के कारण भी हादसे हो जाते हैं जिन पर इंसान का कोई वश नहीं चलता लेकिन अधिकतर हादसों पर नजर दौड़ाएं तो सड़क नियमों की अवहेलना ही इनकी बढ़ोतरी का कारण है।

 दुख की बात यह है कि कभी भी ऐसे चालकों के खिलाफ कार्रवाई नहीं होती।

 आंकड़े बताते हैं कि अधिकारियों के इसी रुख के कारण आज राज्य में प्रतिदिन औसतन दो से तीन लोग सड़क हादसे के कारण जिंदगी गवां देते हैं।

 एक व्यक्ति की मौत पूरे परिवार को उजाड़ कर रख देती है।

 क्षेत्रीय परिवहन कार्यालय और ट्रैफिक विभाग को चाहिए कि वह हादसों का सबब बन रही ओवरलोडिंग और तेज रफ्तार पर अंकुश लगाने के लिए कड़े कदम उठाए।

 यहां तक संभव हो उनके लाइसेंस रद किए जाए।

 उनके लाइसेंस पर यह लिखा भी जाए कि चालक अभी तक कितनी बार टैफिक नियमों का उल्लंघन कर दुर्घटनाओं को अंजाम दे चुका है।

 दिल्ली की तर्ज पर अगर एक ड्राइवर तीन दुर्घटनाओं को अंजाम देता है तो उसका लाइसेंस रद करने का भी प्रावधान है।

,  स्थानीय संपादकीय : जम्मू-कश्मीर ।

सौजन्य- दैनिक जागरण (09.10.2016)।

