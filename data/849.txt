तकलीफदेह न हो विकास (दैनिक ट्रिब्यून)।

गाजियाबाद के वसुंधरा इलाके में आजकल विकास कार्यों की धूम है।

 दस कि.मी. का फ्लाईओवर बन रहा है।

 असंख्य सड़कें खोद डाली गई हैं।

 नालों की गाद को किनारे पर डाल दिया जाता है।

 नतीजा, वह रास्ता ब्लाक हो जाता है।

 रोज सुबह इतना धुआं और कोहरा छाया रहता है कि बाहर निकलना मुश्किल है।

 धूल के कण ऊपर उठ नहीं पाते और वे नीचे छाये रहते हैं, जिनकी वजह से सांस लेना दूभर है।

 मगर इस पर आपत्ति नहीं की जा सकती क्योंकि क्षेत्र के त्वरित विकास का कार्य सूबे की सरकार चला रही है।

सरकार को जल्दी है, इसलिए काम बड़ी तेजी से चालू किया गया बगैर यह देखे कि इस विकास कार्य का बुरा असर क्षेत्र के वासियों पर कितना पड़ेगा।

 इस पूरे इलाके में हरित पट्टी न के बराबर है और जो एकाध वृक्ष हैं भी, उनमें वाहनों की निरंतर आवाजाही और निर्माण कार्यों के चलते गर्द जमी रहती है, जिसके कारण वे धूसर हो चले हैं।

 आज तक उद्यान विभाग ने कभी उन पर पानी का छिड़काव ही नहीं करवाया।

यह विकास एक ऐसा विकास है जिसे जनकल्याणार्थ भले कहा जाए पर यह जनता के स्वास्थ्य से पूरा खिलवाड़ कर रहा है।

 सुबह का आलम यह होता है कि घर से बाहर निकलने की हिम्मत नहीं पड़ती।

 खासकर वे जो अस्थमा या ब्रोंकाइटिस के शिकार हैं।

 तब ऐसे विकास का लाभ किसको।

 सरकारें विकास करती हैं और उससे होने वाले करों से अपना खजाना तो भर लेती हैं पर एक कल्याणकारी सरकार के लिए क्या यह सही है।

 हम सरकार से अपेक्षा करते हैं कि उसके कार्यों से आम जन को लाभ पहुंचे पर आमतौर पर शहरों का जिस तरह से अनियोजित विकास हो रहा है, उससे उसका लाभ कम, नुकसान ज्यादा होता है।

 विकास का मतलब है सबको स्वास्थ्य व शिक्षा की सुविधा होना पर सरकारें शहरों के विस्तार के साथ-साथ अपना यही कार्य भूल जाती हैं।

 नतीजा यह होता है कि विकसित शहरों में भी हम स्कूल और अस्पताल नहीं पाते हैं।

 जो प्राइवेट स्कूल और अस्पताल होते हैं, उनके कोई मानक नहीं होते और वे इतने व्यावसायिक हो जाते हैं कि आम जन उन स्कूलों में न तो अपने बच्चों को पढ़ा पाते हैं, न इलाज करवा पाते हैं।

सरकारें अगर शहर बनाने के पूर्व ही तय कर लें कि हम एक ऐसा आधुनिक और नियोजित शहर बसाएंगे जहां उसके रहवासियों को सारी मूलभूत सुविधाएं मिलें तब तो शायद हम ऐसे शहर विकसित कर पाएं।

 आखिर चंडीगढ़ आज भी अपना गौरव बनाए हुए है।

 शिवालिक पहाड़ियों के नीचे चंडीगढ़ जिस समतल स्थान पर बसाया गया वहां कोई नदी नहीं है और यह पूरा शहर एक झील सुखना से ही पेयजल ग्रहण करता है।

 यह शहर पूरे देश में अकेला हरित शहर है।

इसका साफ मतलब है कि सरकार यदि चाहे तो प्राकृतिक तौर पर कठोर धरती को नरम और हर तरह के मौसम के अनुकूल बना सकती है बशर्ते नियोजन और वातावरण के अनुकूल उसका ब्लूप्रिंट बनाया जाए।

 ऐसा नहीं है कि वहां पर निर्माण कार्य नहीं चलते, बिल्कुल चलते रहते हैं मगर उनको क्रियान्वित करने के पूर्व यह भी सोचा जाता है कि निर्माण कार्य के दौरान वहां की रहवासी जनता को कम से कम तकलीफ हो।

 यही कारण है कि वहां के वातावरण से कोई छेड़छाड़ नहीं की जाती।

पूरे देश में ऐसे कई शहर हैं जहां की प्रकृति रूखी है पर सरकारों ने उन शहरों को रहने के अनुकूल बनाया।

 यहां तो उलटा होता है कि विकास के नाम पर हम विनाश को न्योतते हैं।

 नियोजन का देश के विकास में बड़ा महत्व है।

 नियोजन से ही लक्ष्य को आराम से पाया जा सकता है और बगैर किसी तरह का तहस-नहस किये।

एक बात का ध्यान जरूर रखना चाहिए कि हम विकास के चलते विनाश को न बुलाएं।

 आज दिल्ली और एनसीआर देश में सर्वाधिक प्रदूषित इलाके हो गए हैं।

 इसके अलावा कानपुर, लखनऊ, वाराणसी, पटना, मुबई, चेन्नई वगैरह शहर भी प्रदूषण की चपेट में हैं।

 हालांकि समुद्र किनारे बसे शहरों का प्रदूषण और धुआं स्वयं समुद्र लीलता रहता है।

 गर्मी में वहां रहना मुश्किल हो जाए मगर सर्दी वहां की सुखद होती है।

 मगर जो शहर समुद्र या पहाड़ से दूर हैं वहां वायु प्रदूषित नहीं हो, उसके लिए कई उपाय बरतने पड़ते हैं।

 यह दायित्व सरकारों का है कि वहां पर वे विकास को बढ़ाते हुए किस तरह वहां के जनजीवन को डिस्टर्ब नहीं करें।

, – शंभूनाथ शुक्ल।

सौजन्य- दैनिक ट्रिब्यून।

