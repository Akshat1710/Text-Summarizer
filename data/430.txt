समाधियों से न हो खिलवाड़ (जागरण)।

शिशु समाधि की जमीन पर अतिक्रमण के चलते लोगों का प्रदर्शन स्वभाविक है।

 विडंबना यह है कि शहर के बिल्कुल करीब पलौड़ा इलाके में शिशु समाधियों पर भू-माफिया की नजर तो है ही।

 रही सही कसर जम्मू विकास प्राधिकरण ने समाधियों पर की जमीन को अपने कब्जे में लेकर उस पर चारदीवारी बनना शुरू कर दी है।

 यहां तक कि यह जमीन कुछ लोगों को अलाट भी कर दी गई है।

 जिस जगह ये समाधियां हैं, उस जमीन की कीमत करोड़ों रुपये है।

 ऐसे में भू-माफिया की कोशिश रहती है कि जमीन को किसी तरह प्रशासन के साथ मिलकर जमीन को हड़प लिया जाए।

 इसमें कई बार खरीदार ही फंस जाता है।

 विगत दिवस इलाके के लोगों का गुस्सा फूट पड़ा।

 क्षेत्र के विधायक ने शिशु समाधियों की जमीन पर हो रहे अतिक्रमण को रोकने के लिए स्थानीय लोगों को समय दिया।

 लेकिन विधायक के न पहुंचने से मामला और गड़बड़ा गया, जिससे लोग प्रदर्शन पर उतारू हो गए।

 कई बार ऐसी घटनाएं कानून व्यवस्था को बनाए रखने में पुलिस के लिए मुश्किलें पैदा कर देती हैं।

 विधायक का भी यह दायित्व बनता है कि वे क्षेत्र के लोगों को साथ लेकर चले।

 उनके क्षेत्र में कुछ गलत हो रहा है तो उसे रोकने के लिए सभी कदम उठाए।

 लोगों की पहुंच विधायक तक ही होती है।

 अगर उन्हें कोई समस्या या विकास करवाना है तो स्वभाविक तौर पर वे विधायक के पास ही जाएंगे।

 जिस जमीन को लेकर विवाद है दरअसल जम्मू विकास प्राधिकरण ने किसी को अलाट कर दी है।

 लोगों का तर्क भी सही है कि अलाट की गई जमीन पर शिशु समाधियां हैं।

 यह लोगों की आस्था से जुड़ा मसला है।

 जेडीए को जमीन अलाट करने से पहले यह देखना चाहिए कि इस भूमि की हदबंदी कहां तक है।

 इसमें तो जेडीए की भूमिका भी संदिग्ध लगती है।

 प्रशासन को चाहिए कि वह ऐसी भूमि जो लोगों की आस्था या उनके कर्म कांड के महत्व की होती है, उन पर कब्जा न करें।

 यहां तक संभव हो ऐसे स्थलों की चारदीवारी जरूरी है, क्योंकि भू-माफिया की इस पर नजर न पड़े।

 प्रशासन को चाहिए कि बीच का रास्ता निकाल कर मामले का हल निकाले।

 स्थानीय संपादकीय : जम्मू-कश्मीर , सौजन्य-दैनिक जागरण।

