किसानों की समस्या (दैनिक जागरण)।

पंजाब में पहली अप्रैल से गेहूं की सरकारी खरीद शुरू हो रही है।

 प्रदेश की कई मंडियों में शुक्रवार शाम तक भी व्यवस्था बदहाल थी।

 ऐसी स्थिति में किसान जब फसल लेकर मंडियों में पहुंचेंगे तो जाहिर सी बात है कि उन्हें तरह तरह की समस्याओं का सामना करना पड़ेगा।

 मंडी बोर्ड के अधिकारी बेशक खरीद प्रबंध पूरे होने का दावा कर रहे हैं, लेकिन हकीकत कुछ और है।

 लुधियाना, फिरोजपुर, मुक्तसर, संगरूर, पटियाला आदि जिलों की मंडियों में गंदगी के ढेर लगे हुए हैं।

कई मंडियों में तो पेयजल की सुविधा भी नहीं है।

 पंजाब के किसान देश के खाद्यान्न भंडार को भरने में महत्वपूर्ण भूमिका अदा करते हैं।

 गेहूं व धान दोनों की ही पैदावार प्रदेश के किसान कम नहीं होने देते चाहे मौसम प्रतिकूल क्यों न हो।

 लेकिन पिछले कुछ समय से प्रदेश के किसानों की समस्या बढ़ती जा रही है और यही कारण है कि किसानों द्वारा आत्महत्या करने की घटनाएं रुक नहीं रही हैं।

 प्रदेश के मालवा क्षेत्र में नरमे की फसल सफेद मक्खी के हमले से बर्बाद होने के बाद सैकड़ों किसान तबाह हो गए थे।

 इस सदमे से बहुत से किसान अभी तक नहीं उबर पाए हैं।

 सरकार की ओर से विशेष गिरदावरी के बाद बर्बाद हुई फसल के लिए मिले मुआवजे से भी उनकी दिक्कतें दूर नहीं हो पाई थीं क्योंकि कई किसानों को जो मुआवजा मिला था वह ऊंट के मुंह में जीरा के समान था।

धान के सीजन में मौसम की मार ने काफी किसानों की कमर तोड़ दी थी।

 अब गेहूं के सीजन में किसानों को किसी मुसीबत का सामना न करना पड़े, इसके बारे में सरकार को गंभीरता से सोचना होगा।

 मंडियों में सरकार व अधिकारियों को यह देखना होगा कि अव्यवस्था का कारण क्या है।

 जब पहले से यह तय कि पहली अप्रैल से गेहूं की सरकारी खरीद होगी तो मंडियों में सारी व्यवस्था पहले ही दुरुस्त कर ली जानी चाहिए थी।

 किसान थका-हारा जब मंडी पहुंचता है तो वह उम्मीद करता है कि वहां उसे पेयजल से लेकर अन्य सुविधाएं मिलेंगी।

 मंडियों में व्यवस्था बेहतर बनाने के लिए अधिकारियों की जवाबदेही तय करनी चाहिए।

जिन मंडियों में व्यवस्था बदहाल है उसके लिए जो भी अधिकारी जिम्मेदार हैं उनके खिलाफ भी कार्रवाई होनी चाहिए।

 इसके साथ ही अदायगी, वारदाना, ढुलाई इत्यादि की व्यवस्था दुरुस्त रहे और किसानों को किसी तरह की दिक्कत न आए, यह भी सुनिश्चित किया जाना चाहिए।

, सौजन्य- दैनिक जागरण।

