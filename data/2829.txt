सड़कों पर दौड़ते ताबूत (दैनिक जागरण)।

होशियारपुर के हरियाना कस्बे में जिस तरह से दो लोगों को बस ने कुचल कर मार दिया इससे एक बार फिर निजी बस सड़क पर दौड़ती ताबूत साबित हुई है।

 तेज रफ्तार बस ने मोटरसाइकिल पर सवार दो प्लंबरों को कुचल कर मार डाला।

 प्रदेश में आये दिन हो रहे हादसों पर नियंत्रण पाना टेढ़ी खीर साबित हो रहा है।

 इसकी कई वजह हैं।

 सड़कों की हालत भी इनमें एक है लेकिन सबसे ज्यादा मौतें तेज रफ्तार और लापरवाही के कारण हो रही हैं।

 बस वालों को अपनी सवारी जान से प्यारी नहीं बल्कि उससे भी ऊपर पैसा ज्यादा प्यारा है।

 यही कारण है कि चालक एक-दूसरे से आगे निकलने व पहले सवारी उठाने के चक्कर में प्रतियोगितावश बसों को सड़कों पर सरपट दौड़ाते हुए यह भी नहीं देखते कि उनकी गाड़ी के नीचे कोई आ गया है या फिर टक्कर लगने से कोई अपनी जान गंवा बैठा है।

 चिंता की बात है कि निजी बसें तेज रफ्तार के कारण सड़क पर चलते या वाहन चलाते लोगों को लील रही हैं।

 पंजाब में तो ऐसा लगता है कि कुछ खास कंपनियों की बसों को सिर्फ रूट बस चलाने की आज्ञा ही नहीं बल्कि हर नियम कानून तोड़ने का परमिट मिला हुआ है।

 यदि हम गत दो साल में हुए बस हादसों पर नजर दौड़ाएं तो 80 फीसद सड़क दुर्घटनाओं के लिए निजी बस चालक ही जिम्मेदार हैं जबकि सरकारी बसों से दुर्घटनाओं के बीस प्रतिशत मामले ही दर्ज हुए हैं।

 यहां पर इससे भी ज्यादा हैरानी की बात यह है कि अस्सी फीसदी निजी बसों के हादसों में से भी सबसे ज्यादा हादसे उन बसों के हैं जिनके मालिकाना अख्तियार राज्य के राजनीतिज्ञों या फिर रसूखदारों के पास हैं।

 प्रभावशाली लोग अपने प्रभाव से व्यवस्था को भी प्रभावित कर रहे हैं।

 बसों के सारथी ऐसे लोग बनाए हैं जिनके पास ड्राइविंग का लाइसेंस तक नहीं है या फिर वो जो कुछ दिन टैक्सी इत्यादि चलाते हैं और उसके बाद सीधे बस की ड्राइवर सीट पर पहुंच जाते हैं।

 इनमें से भी अधिकतर ऐसे हैं जो कि चौबीस घंटे अफीम, भुक्की या फिर शराब इत्यादि के नशे में रहते हैं।

 वैसे तो चालकों की ऐसी हालत को चैक करने के लिए यातायात पुलिस के पास यंत्र तक भी हैं परंतु किसकी हिम्मत है कि वह बस को रोककर उसके चालक का मेडिकल कर सके।

 इन चालकों की इतनी जुर्रत है कि किसी भी प्रकार की दुर्घटना के बाद इनके चेहरे पर शिकन तक नहीं होती है बल्कि उल्टा टक्कर मारने के बाद छोटे वाहन चालकों को डराते-धमकाते हैं।

 अधिकारी भी राजनीतिज्ञों की इन बसों की हजार खामियों को देखने के बावजूद उन पर हाथ डालने की हिम्मत नहीं जुटा पाते हैं ।

 सवाल यह उठता है कि इन पर नकेल डाले तो कौन।

,  स्थानीय संपादकीय : पंजाब ।

सौजन्य – दैनिक जागरण, 06-12-2016।

