विपक्ष की असहिष्णुता  (दैनिक जागरण )।

संसद सर्वोच्च जनप्रतिनिधि मंच है।

 जनगणमन की भाग्य विधाता।

 यह विधान निर्मात्री है।

 संविधान संशोधन के अधिकार से भी संपन्न है।

 संसद के चालू सत्र से तमाम अपेक्षाएं हैं, लेकिन विपक्ष के रवैये के चलते तमाम आशंकाएं भी हैं।

 पिछले सत्र के दौरान विपक्ष ने केवल सुषमा स्वराज, वसुंधरा राजे के त्यागपत्रों की मांग को लेकर ही हंगामा काटा।

 सत्र नहीं चला, बेकार के मुद्दों पर कार्यवाही का स्थगन हुआ।

 लोकसभा का बहुमत सरकार चलाता है, अल्पमत विपक्ष में बैठता है, सुझाव देता है, विरोध करता है।

 सरकारी कामकाज को जवाबदेह बनाता है।

 संसदीय जनतंत्र में सत्तापक्ष और विपक्ष परस्पर शत्रु नहीं।

 दोनों संसद के ही जुड़वा पुत्र हैं।

 एक साथ जन्म लेते हैं।

 एक सत्ता चलाता है, दूसरा गलत का विरोध और सही का समर्थन करता है।

 विपक्ष का काम गहन जिम्मेदारी से जुड़ा है।

 ब्रिटेन के एक प्रधानमंत्री हेराल्ड मैकमिलन ने कहा था, ‘संसद और राष्ट्र के प्रति विपक्ष के नेता की बड़ी और विशेष जिम्मेदारी है।

 विशेष परिस्थिति में विशेषतया सुरक्षा को प्रभावित करने वाले मामलों में यद्यपि वह सरकार का आलोचक रहता है, लेकिन साथ ही उसे सरकार का समर्थन भी करना पड़ता है।

 यह जिम्मेदारी शुद्ध हृदय से निभानी होती है’।

 यहां शुद्ध हृदय से विपक्ष की जिम्मेदारी निर्वहन करने की स्थापना है।

 इसी तरह की बात प्रथम भारतीय प्रधानमंत्री जवाहरलाल नेहरू ने भी कही थी, ‘संसदीय प्रणाली में सरकार और विपक्ष के बीच सहयोग का आधार अत्यावश्यक होता है।

 किसी एक विषय में ही सहयोग काफी नहीं, बल्कि संसदीय काम का आधार ही परस्पर सहयोग है’।

 लेकिन विपक्ष सहयोग के मूड में नहीं है।

 राहुल गांधी, गुलाम नबी आजाद, सीताराम येचुरी सहित अधिकांश नेताओं के बयान ऐसे ही संकेत दे रहे हैं।

, विपक्ष का कथन है कि संसद चलाना सरकार की जिम्मेदारी है।

 यह सिद्धांत सर्वथा नया आविष्कार है।

 अंतरराष्ट्रीय संसदीय मान्यता है कि संसद ही अपने कार्य संचालन की मालिक है।

 सत्तापक्ष और विपक्ष संसद के अंग हैं।

 संसद संचालन, दोनों की जिम्मेदारी है।

 वर्तमान सत्तापक्ष को सुस्प्ष्ट जनादेश मिला है।

 जनादेश की आकांक्षा पूरा करना उसका दायित्व है।

 सत्तापक्ष के काम को बहुमत की निरंकुशता कैसे कहा जा सकता है।

 और विपक्ष के हुड़दंग और सदन न चलने देने की कार्यवाही को संसदीय कैसे।

 राज्यसभा में विपक्ष का बहुमत है।

 आखिरकार विपक्ष जिम्मेदार और गंभीर क्यों नहीं है।

 इसे लोकसभा में अल्पमत की दादागीरी और राज्यसभा में बहुमत का अहंकार क्यों नहीं कह सकते।

 विपक्ष 2014 की पराजय नहीं स्वीकार करता।

 आखिरकार वह जनादेश का सम्मान क्यों नहीं करता।

, नरेंद्र मोदी सरकार ने संसद के हरेक सत्र के दौरान विपक्ष से सार्थक संवाद की कोशिश की है।

 विपक्ष राष्ट्रीय विमर्श के मुद्दों पर बहस नहीं चाहता।

 संप्रति लोकसभा और राज्यसभा में अनेक महत्वपूर्ण विधेयक लंबित हैं।

 जीएसटी विधेयक देश के लिए अति महत्वपूर्ण है।

 प्रधानमंत्री ने आइएस के आतंकवाद सहित सभी आतंकी समूहों के विरुद्ध वैश्विक सहयोग की अपील की है।

 पाकिस्तान से जारी भारत विरोधी गतिविधियां चिंता का विषय हैं, बावजूद इसके कांग्रेस के एक वरिष्ठ सांसद पाकिस्तान में जाकर मोदी सरकार की निंदा कर चुके हैं।

 मूलभूत प्रश्न है कि विपक्ष आखिरकार चाहता क्या है।

 राष्ट्रीय विमर्श का उसका एजेंडा क्या है।

 अर्थनीति औद्योगिक विकास, मेक इन इंडिया, रोजगार सृजन और देश की आर्थिक समृद्धि विपक्ष का एजेंडा क्यों नहीं है।

 क्या सरकार की वैधानिकता तहस-नहस करना ही विपक्ष का मुख्य एजेंडा है।

 यदि नहीं तो असहिष्णुता जैसे काल्पनिक मुद्दे पर देश की छवि खराब करने का औचित्य क्या है।

, संविधान 26 नवंबर 1949 के दिन लागू हुआ।

 कल गुरुवार को 66 बरस पूरे हो गए।

 संसदीय प्रणाली पर संकट है।

 संप्रग सरकार के 10 बरस तक संवैधानिक संस्थाओं का अपमान हुआ।

 कैग व न्यायपालिका सहित अनेक संवैधानिक संस्थाएं अपमानित हुई।

 प्रधानमंत्री का पद व प्राधिकार भी घटा।

 संसद के वर्तमान सत्र के पहले दिन गृहमंत्री राजनाथ सिंह के भाषण पर मल्लिकाजरुन खड़गे ने जबर्दस्त टोकाटाकी की।

 उन्होंने आर्यो को विदेशी बताया।

 उन्हें नहीं मालूम कि डॉ. अंबेडकर आर्यो को विदेशी नहीं मानते थे।

 संविधान सभा ने 29 अगस्त 1947 को डॉ. अंबेडकर की अध्यक्षता में मसौदा समिति बनाई थी।

 सभा ने उन्हें निर्देश दिए थे कि वे संविधान निर्माण से जुड़ी संघ शासन समिति, संघ व प्रांतीय विधान समिति व मौलिक अधिकार सहित सभी समितियों के विचार मसौदे में सम्मिलित करें।

 डॉ. अंबेडकर ने सभा में 4 नवंबर 1948 के दिन संविधान का मसौदा रखते हुए कहा था कि भारत जैसे देश में दायित्व की छानबीन जरूरी है।

 प्रश्न, स्थगन प्रस्ताव सहित सारी संसदीय कार्यवाही उत्तरदायी बनाती हैं।

, संविधान में शासन की स्थिरता के बजाय जवाबदेही को ज्यादा महत्व दिया गया है।

 इसीलिए इसमें संसदीय पद्धति की सिफारिश की गई है।

 सरकार की जवाबदेही आसान है, मूलभूत प्रश्न है कि विपक्ष को जिम्मेदार और जवाबदेह कौन बनाए।

 डॉ. अंबेडकर ने प्रसिद्ध इतिहासकार ग्रोट को उद्धृत किया था, ‘सरकार संचालन में वैधानिक नैतिकता का प्रसार जरूरी है।

 केवल बहुसंख्यक लोगों में ही नहीं, बल्कि सभी नागरिकों में।

 कोई भी शक्तिशाली, हठी और दुसाध्य अल्पमत स्वतंत्र शासन का कार्य संचालन दुरूह या कठिन बना सकता है’।

 यहां वैसी ही स्थिति है।

 अल्पमत विपक्ष हठी है।

 उन्होंने कहा था कि संविधान के प्रति श्रद्धा वैधानिक नैतिकता है।

 लोक कार्यो के संबंध में निर्बाध आलोचना की सुविधा के साथ दल संघर्ष की कटुता के बावजूद संविधान के रूपों के प्रति विरोधियों के हृदय में भी आदर जरूरी है।

 दीर्घकाल तक सत्ता में रहने के बावजूद कांग्रेस जनादेश प्राप्त सरकार की वैधानिकता का आदर क्यों नहीं करती।

 क्या नेहरू भी विपक्ष में होकर ऐसा ही आचरण करते।

 क्या अटल बिहारी वाजपेयी ने लंबे समय तक रचनात्मक विपक्ष की भूमिका ही नहीं निभाई।

, दलतंत्र में परस्पर विरोधी भाव होते हैं।

 ऐसा स्वाभाविक भी है।

 सभी दलों की अपनी सोच है और अपनी कार्यशैली है।

 लेकिन संसद दलीय झगड़ों की जगह नहीं है।

 आमजन यहां अपने प्रतिनिधि भेजते हैं।

 वे संसद की कार्यवाही को ध्यान से देखते सुनते हैं।

 वे अपने सरोकारों पर बहस चाहते हैं।

 संकीर्ण दलहित संघर्ष उन्हें अच्छे नहीं लगते।

 वे राष्ट्रीय समृद्धि को लेकर बेचैन हैं।

 संसदीय कार्यवाही में भारत के हर्ष, विषाद, आशा, अभिलाषा और अभाव का स्पंदन चाहिए।

 लगातार प्रश्न, प्रतिप्रश्न, जिम्मेदारीपूर्ण उत्तर और राष्ट्र निर्माण की कार्ययोजना के संकल्प चाहिए।

 लेकिन ऐसा नहीं होता।

 आमजन निराश होते हैं।

 वे समूची संसदीय व्यवस्था को ही बकवास समझने लगते हैं।

 दलतंत्र विचार करे।

 राष्ट्रजीवन की आशा, उत्साह और उमंग को लकवा मार देना उचित नहीं।

 केंद्र को अपने विकास के एजेंडे पर काम करने का अवसर मिले और विपक्ष राष्ट्रीय एजेंडे को आवश्यकतानुसार संशोधित करने के लिए सरकार को घेरे।

 सुझाव दे, बहस करे।

 संसद विमर्श का ही सर्वोच्च मंच है।

,  , सौजन्य :- दैनिक जागरण 27.11.2015,ह्रदय नारायण दीक्षित (उप्र विधान परिषद में भाजपा के सदस्य हैं)।

