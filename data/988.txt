हादसों से सीख (दैनिक जागरण)।

राज्य सरकार के तमाम प्रयासों के बावजूद लोग सड़क हादसों से सबक नहीं ले रहे।

 सड़क हादसों में लगातार हो रही मौत को देखते हुए आम लोगों को जागरूक होने की जरूरत है।

 जिस तरह आज के युवा बिना हेलमेट पहने ट्रैफिक नियमों का उल्लंघन कर अनियंत्रित गति से वाहन को सड़क पर दौड़ाते हैं, उससे दुर्घटना की आशंका हमेशा बनी रहती है।

 इस पर अंकुश लगाना जरूरी है।

 राज्य सरकार इस दिशा में गंभीर है।

 उसने मुफ्त में लोगों में हेलमेट भी बांटे।

 अभी भी बांट रही है।

 लेकिन, इसके साथ ट्रैफिक नियमों का सख्ती से पालन कराना भी आवश्यक है।

 जब-जब ट्रैफिक पुलिस की सक्रियता बढ़ती है तब-तब लोग ट्रैफिक नियमों का पालन करते हैं, लेकिन जैसे ही ट्रैफिक पुलिस की चेकिंग की रफ्तार सुस्त होती है, टैफिक नियमों का उल्लंघन बढ़ जाता है।

 रांची के कांके प्रखंड के प्रेमनगर गांव के दो छात्रों की शनिवार की देर रात सड़क दुर्घटना में मौत ने यही सबक छोड़े हैं।

 अगर ये छात्र हेलमेट पहने होते तो उनकी जान बच सकती थी।

 हालांकि पुलिस महकमा ने रांची में लोगों को जागरूक करने के लिए कई अभियान चलाया।

 सड़क पर यमराज व नारद को भी उतारा।

 लेकिन, फलाफल तीन दिन चले ढाई कोस वाली ही रही।

 अब यह जरूरी है कि ट्रैफिक नियमों का सख्ती से पालन कराने के लिए पुलिस और सख्त हो।

 ट्रैफिक नियमों के पालन की मॉनीटरिंग भी होनी चाहिए और इस प्रक्रिया को अनवरत जारी भी रखना होगा।

 वैसे सड़क हादसों के मूल में लापरवाही व नशा कर ड्राइविंग ज्यादा रहा है।

 इसका खामियाजा कई बार वैसे लोग भी भुगतते हैं, जो नियम के अनुसार सड़क पर चलते हैं और दूसरी की गलती का शिकार बन जाते हैं।

 पुलिस की तैनाती के बावजूद तेज रफ्तार से वाहन चलाते युवक आसानी से सड़कों पर निकल जाते हैं।

 कभी पुलिस की पकड़ में आए भी तो पैरवी करवा लिया या जुर्माना भर कर चलते बने।

 पुलिस वास्तविकता में सख्ती नहीं कर पाती।

 नशे में वाहन चलाते लोगों को रोकने के लिए भी सरकारी प्रयास नाकाफी साबित हो रहे हैं।

 सुप्रीम कोर्ट के हस्तक्षेप के बाद इस बात के आसार तो दिखने लगे हैं कि राष्ट्रीय राजमार्गो के इर्द-गिर्द शराब परोसना आसान नहीं होगा, लेकिन शहरों में इस पर रोक की कोई व्यवस्था नहीं दिखती।

 हां, दुर्घटनाओं के बाद पुलिस की गतिविधियां जरूर दिखती हैं।

 यातायात पुलिस बड़े त्योहारों के पूर्व की तैयारियों में नशा कर वाहन चलानेवालों को रोकने की योजना ही बना ले तो हद तक सड़क दुर्घटनाएं रुक सकती हैं।

 स्थानीय संपादकीय : झारखंड ।

सौजन्य – दैनिक जागरण।

