सेना के मसले पर मसखरी  (दैनिक जागरण )।

28 जून 2015 को लंदन में जिस समय समलैंगिकों का एक जुलूस निकल रहा था उसी समय सीएनएन की अंतरराष्ट्रीय मामलों की संवाददाता लूसी पावेल अपने घर लौट रही थीं।

 उनकी निगाह जुलूस में लहराए जा रहे काले-सफेद रंग के एक झंडे पर गई।

 उन्हें लगा कि यह तो आतंकी संगठन आइएस का झंडा है।

 उन्होंने उस झंडे पर फोकस करके जुलूस के कई फोटो खींचे और अपने स्टूडियो भेज दिए।

 थोड़ी ही देर बाद उनके हवाले से यह ‘एक्सक्लूसिव’ खबर प्रसारित होने लगी-लंदन में समलैंगिकों के जुलूस में आइएस का झंडा।

 लूसी ने घर जाने के पहले पुलिस को भी सूचना देना जरूरी समझा और उधर सीएनएन ने सुरक्षा मामलों के विशेषज्ञ पीटर बर्गेन से सवाल किया-समलैंगिकों के प्रदर्शन में आइएस के झंडे का क्या मतलब।

 उन्होंने पूरी गंभीरता से बताना शुरू किया-यह बड़ा ही विचित्र है कि जो आइएस समलैंगिकों से इतनी नफरत करता है उसका झंडा..।

 इससे पहले कि अन्य टीवी चैनल इस खबर के छूट जाने की भरपाई करते, यह पता चला कि लूसी और सीएनएन के स्टूडियो में उनके साथियों ने जिसे आइएस का झंडा समझा वह तो काले-सफेद रंग में यौनांग चित्रित कर रहा झंडा था।

 लूसी के साथ सीएनएन की खूब फजीहत हुई।

 सीएनएन ने माफी तो नहीं मांगी, लेकिन अपनी वेबसाइट से ‘एक्सक्लूसिव’ खबर हटाकर ङोंप मिटाई।

, 16 जनवरी 2012 को जब हिसार और आगरा से सेना की दो टुकड़ियां औचक अभ्यास के तहत दिल्ली के रास्ते पर थीं तब यह संभव है कि खुफिया एजेंसी या रक्षा मंत्रलय के किसी अधिकारी को यह लगा हो कि यह सैन्य अभ्यास किसी अन्य मकसद से हो रहा है और उसे लेकर किसी स्तर पर पूछताछ भी हुई हो, लेकिन यह कोई शेखचिल्ली ही मानेगा कि अपनी उम्र के मसले पर मनमोहन सरकार से नाराज तत्कालीन सेनाध्यक्ष जनरल वीके सिंह तख्तापलट की तैयारी कर रहे थे।

 4 अप्रैल 2012 को एक अंग्रेजी दैनिक ने सनसनीखेज तरीके से बताया-‘जनवरी की रात रायसीना हिल्स के होश उड़ गए थे, क्योंकि सेना की दो टुकड़ियां बिना सूचना दिल्ली की ओर बढ़ रही थीं।

’ इस खबर का विवरण जानने से पहले वह कहानी याद करें जिसमें एक राजा अपने मरणासन्न हाथी को इस हिदायत के साथ एक गांव को सौंप देता है कि अगर उसके मरने की सूचना दी तो खैर नहीं।

 हाथी को मरना ही था और वह मर गया।

 गांव वाले परेशान कि अब राजा से कैसे कहें कि हाथी मर गया है।

 एक बुजुर्ग ने राजा को सूचना देने का फैसला किया और राज दरबार में जाकर कहा-राजन, हाथी न तो खाता है-न पीता है, न उठता है-न बैठता है, न सांस लेता है और न ही छोड़ता है।

 राजा ने कहा-क्या वह मर गया है।

 बुजुर्ग ने कहा-महाराज यह तो आप ही कह रहे हैं।

 उक्त खबर ठीक इसी कहानी की ही तरह थी।

 खबर में कहीं नहीं कहा गया था कि तख्तापलट की तैयारी हो रही थी।

 यहां तक कि तख्तापलट शब्द का इस्तेमाल भी नहीं किया गया था, लेकिन पूरी खबर यही कह रही थी कि तख्तापलटके अंदेशे से सरकार के हाथ-पांव फूल गए थे।

 खबर की सबसे मजेदार बात यह थी कि सैन्य टुकड़ियों की कथित असामान्य हलचल की भनक मिलते ही तबके रक्षा सचिव मलेशिया का दौरा अधूरा छोड़ दिल्ली लौटते हैं और रात 11 बजे आफिस पहुंचकर सैन्य अभियान के महानिदेशक को फोन लगाते हैं।

, आज तक किसी ने नहीं बताया कि आखिर रक्षा सचिव मलेशिया से फोन क्यों नहीं कर सकते थे।

 क्या रक्षा मंत्रलय में अन्य कोई ऐसा नहीं था जो सेना से बात कर सकता।

 क्या सैन्य अभियान के महानिदेशक का फोन नंबर रक्षा सचिव के दफ्तर की किसी ऐसी फाइल में था जिसे सिर्फ रक्षा सचिव ही पढ़ सकते थे।

 अगर रक्षा सचिव को फोन करने में थोड़ी देर हो जाती तो क्या वे सैन्य टुकड़ियां रायसीना हिल्स पर धावा बोल देतीं।

 ऐसे सवालों पर आप केवल हंस ही सकते हैं, लेकिन पूर्व केंद्रीय मंत्री मनीष तिवारी और कुछ और लोग नहीं हंसेंगे।

 9 जनवरी 2016 यानी ठीक तीन दिन पहले मनीष तिवारी दिल्ली में एक पुस्तक के लोकार्पण समारोह में थे।

 उनसे किसी ने ‘जनवरी की रात’ वाली खबर पर सवाल किया तो उन्होंने कहा कि वह तो सही खबर थी।

 फिलहाल मनीष तिवारी कांग्रेस के प्रवक्ता भी नहीं हैं।

 जिस समय दिल्ली की ओर कथित सैन्य कूच हो रहा था उस समय उनकी ही सरकार थी, लेकिन इसके पहले उन्होंने कभी नहीं कहा कि ‘जनवरी की रात’ वाली खबर सही थी-तब भी नहीं जब इस खबर को तत्कालीन रक्षा मंत्री एके एंटनी और प्रधानमंत्री मनमोहन सिंह ने सिरे से खारिज किया था।

 अगर यह मान लिया जाए कि अपनी सरकार के समय मनीष तिवारी पार्टी अनुशासन में बंधे थे तब भी यह समझना कठिन है कि वह 16 मई 2014 से लेकर 8 जनवरी 2016 तक क्यों मौन रहे।

 उनके पास इस सवाल का यही जवाब हो सकता है कि मैं इंतजार कर रहा था कि कोई मुझसे पूछे कि क्या ‘जनवरी की रात’ वाली खबर सही थी।

, हालांकि कांग्रेस के नेताओं ने उक्त खबर का खंडन और मनीष तिवारी को खारिज करते हुए एक तरह से उनका ही तख्तापलट दिया है, लेकिन वह अपने कहे पर कायम हैं और उनका साथ दे रहे हैं मणिशंकर अय्यर और जदयू के वह केसी त्यागी जो कुछ दिनों पहले यह समझ बैठे थे कि रामदेव बेटे पैदा करने वाली दवा बनाते और बेचते हैं।

 ‘जनवरी की रात’ वाली खबर पर रक्षा मंत्रलय की स्थायी समिति में भी चर्चा हुई थी।

 तमाम चर्चा के बाद समिति इसी नतीजे पर पहुंची थी कि खबर शरारत भरी थी।

 दिलचस्प यह है कि खबर छापने वाले अभी भी ऐसा प्रदर्शित कर रहे मानो मनीष तिवारी ने उनकी खबर को सही साबित कर दिया हो।

 अज्ञानता, अति उत्साह और भ्रम के चलते कोई भी रस्सी को सांप समझ सकता है, लेकिन इसकी उम्मीद नहीं थी कि सेना से संबंधित किसी मामले में लोग ऐसा शेखचिल्लीपन भी दिखा सकते हैं।

,  , सौजन्य :- दैनिक जागरण  ,12.01.2016,राजीव सचान।

