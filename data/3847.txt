मुश्किल में किसान (दैनिक जागरण)।

हिमाचली किसान की व्यथा यही है कि फसलें तैयार कर लेते हैं, लेकिन उचित विपणन व्यवस्था न होने से उनके सपनों पर ग्रहण लग जाता है।

खून पसीने से जब कोई किसान खेती करे और उसे मेहनत का सही फल न मिले तो इससे बड़ी विडंबना क्या हो सकती है।

 देश के अन्य हिस्सों में ऐसी घटनाएं सामने आती रही हैं कि किसानों ने खेती का वाजिब दाम न मिलने के कारण तैयार फसल पर ट्रैक्टर चलाकर उसे नष्ट कर दिया या सड़कों पर बिखेर दिया हो।

 लेकिन हिमाचल में ऊना जिले के हरोली में शायद पहला मामला है, जहां किसानों ने आलू की फसल पर ट्रैक्टर चलवा दिया।

 मामला यह बताने के लिए काफी है कि किसानों के हित की बातें तो होती हैं, लेकिन धरातल पर अब भी वे मजबूर व लाचार हैं।

 हरोली में 10 के करीब किसानों ने सही दाम न मिलने पर आलू की फसल पर ट्रैक्टर चला दिया।

 सोचना होगा कि आखिर यह हालात कैसे बने कि किसान कड़ी मेहनत से उगाई फसल पर ट्रैक्टर चलाने के लिए मजबूर हो गए।

 आलू की खेती के लिए बैंकों से ऋण लेने वाले किसानों को जब उम्मीद की कोई किरण नहीं दिखाई दी तो उन्होंने इसे नष्ट करना ही बेहतर समझा।

 मुनाफे के बजाए हालत यह है कि खेती के लिए मजदूरी के लिए लगाए लोगों का भी खर्च नहीं निकल पा रहा है।

 आलू प्रति क्विंटल मात्र 180 रुपये में खरीदा जा रहा है जबकि यह न्यूनतम 1000 से 1200 रुपये तक होने चाहिए।

 हिमाचल के किसान की व्यथा यही है कि फसलें तो तैयार कर लेते हैं, लेकिन उचित विपणन व्यवस्था न होने से उनके सपने पूरे नहीं हो पाते।

 प्रदेश के बड़ा हिस्से में किसान जंगली व लावारिस जानवरों के आतंक खेती से या तो तौबा कर चुके हैं या छोड़ने की तैयारी में हैं।

 जहां कभी फसल लहलहाती थी, वहां उनकी जगह घास व झाड़ियों ने ली है।

 मौसम की मार के कारण किसानों को नुकसान ङोलना पड़ता है, लेकिन सिवा आश्वासनों के उसे कुछ हाथ नहीं लगता है।

 किसानों के हित में सरकार को नीति बनानी चाहिए, जिससे इस तरह की नौबत न आए।

 अन्य फसलों की तरह आलू की खरीद के लिए भी समर्थन मूल्य घोषित करने के साथ-साथ कोल्ड स्टोर की व्यवस्था भी करनी चाहिए।

 साथ ही फसल के विपणन की व्यवस्था को मजबूत करना होगा ताकि किसानों की मेहनत पर कोई डाका न डाल सके।

 ऐसी नीति बनाई जाए ताकि कोई किसान अपनी तैयार खेती पर ट्रैक्टर चलाने के लिए मजबूर न हो।

 स्थानीय संपादकीय : हिमाचल प्रदेश , सौजन्य- दैनिक जागरण।

