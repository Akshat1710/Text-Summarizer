गांधी मरे कहां हैं।

 (हिन्दुस्तान)।

कोई अनछुआ और अनलिखा सत्य अचानक किसी अनजाने लम्हे में एक अति साधारण घटना के जरिये सामने आ खड़ा हो, तो हम चमत्कृत रह जाते हैं।

 अरे, यह तो हमारे भीतर सोया पड़ा था।

 इसे हमने अब तक देखा और जाना क्यों नहीं।

, बरसों पहले युगांडा की ‘लेक विक्टोरिया’ पर यही एहसास हुआ था।

 हम कंपाला से वहां पहुंचे थे।

 रास्ते में किसी ने बताया कि यहां गांधी की अस्थियां विसर्जित की गई हैं।

 रोमांच हो आया था।

 उन दिनों विक्टोरिया झील पर्यटकों के आकर्षण का केंद्र नहीं बनी थी।

 वह अपने आदिम स्वरूप में उपस्थित होती और लोग उसकी प्राकृतिक महिमा से अभिभूत हो उठते।

 वहां, जहां झील के गर्भ से नील निकलती है, नि:शब्द और मंथर, एक नन्हा भंवर बन रहा था।

 मन में कल्पना उभरी कि गांधी की देहभस्म भी कभी इसके घुमावदार जल में ऐसे ही घुली होगी।

 उस क्षण कुछ वैसा ही आभास हुआ था, जैसा बरसों से बंद पड़ी किसी बुजुर्ग की आलमारी खोलने पर होता है।

 वह लम्हा हमेशा के लिए जता गया था कि हमारी पीढ़ी के लोग, जो गांधी के पक्ष अथवा विपक्ष में लुभावने तर्क सुनकर पले-बढ़े हैं, वे खुद उनसे कितना गहरे तक जुडे़ हैं।

, गोपाल गोडसे के कुतर्क भी यही एहसास दिलाते थे।

 नाथूराम गोडसे के अनुज गोपाल, गांधी हत्याकांड में अभियुक्त थे।

 सजा काटने के बाद वह देश भर में घूम-घूमकर लोगों को समझाने की कोशिश करते कि उन लोगों ने गांधी का ‘वध’ क्यों किया था।

 तर्क देते समय वह कुछ हास्यास्पद उदाहरण देते।

 एक बार उन्होंने कहा था कि हमने गांधी का वध उसी तरह किया, जैसे कृष्ण ने जरासंध का किया था।

 गुस्से में मैंने उनसे पूछा था कि क्या आप लोग खुद को कृष्ण की श्रेणी में रखते हैं।

 उनका उत्तर था, क्या फर्क पड़ता है, हमारी भावना तो वही थी।

 गोपाल काफी ठहरे हुए शख्स थे।

 महात्मा गांधी और उनमें अजीब समानता थी।

 बापू की तरह छोटे गोडसे भी बेहद दुबले-पतले, मगर अपनी बात पर दृढ़ रहने वाले थे।

 आवाज में बिना उतार-चढ़ाव गोपाल अपनी बात कहते रहते, बस कहते रहते।

 उनका यह ठंडापन मेरे आवेश में बढ़ोतरी कर देता, पर वह कभी आंखें नीची नहीं करते।

 गांधी जैसी शख्सियत की हत्या की साजिश में शामिल व्यक्ति भला और कैसा हो सकता था।

 मुझे समझने में कुछ देर लगी थी।

, विक्टोरिया झील पर उदासी के साथ मैंने गांधी से जुड़ाव महसूस किया था।

 गोपाल गोडसे से बातचीत के दौरान वही भाव क्रोध के विकराल वेग में महसूस होता था, पर उसी शहर आगरा में कुछ लोग ऐसे थे, जिन्होंने इज्जत से उनके रहने-खाने की व्यवस्था कर रखी थी।

 ऐसे लोग उनकी बात सुनते और समर्थन करते।

 उन्हीं दिनों समझ पाया था कि गांधी की सबसे बड़ी ताकत उनके विरोधी हैं।

 जैसे-जैसे उनका प्रतिरोध होगा, वैसे-वैसे उनके विचार लोगों को स्पंदित करते जाएंगे।

, हर महापुरुष के साथ यही हुआ है।

, इसीलिए जब अखिल भारतीय खादी ग्रामोद्योग के कैलेंडर में इस बार राष्ट्रपिता की तस्वीर नहीं छापी गई, तो मुझे गुस्सा नहीं आया।

 सत्ता चाटुकारिता लेकर आती है और खुशामदी लोग सत्तानायकों की प्रतिष्ठा को इसी तरह आघात पहंुचाते हैं।

 प्रधानमंत्री कार्यालय ने तत्काल इस संबंध में न केवल स्पष्टीकरण दिया, बल्कि जरूरी पेच भी कसे, पर विपक्ष को मौका मिल चुका था।

 गांधी पर जारी उस कुतर्कपूर्ण बहस का अकेला भला पहलू यह था कि वह एक बार फिर दुनिया के सामने समूची ताकत के साथ उपस्थित थे।

 ‘गूगल न्यूज सर्च’ के आंकड़े गवाह हैं कि इस दौरान उन्हें ‘सर्च’ करने वालों की संख्या में देश में 50 फीसदी और दुनिया में 62 फीसदी की बढ़ोतरी हुई।

, मतलब साफ है।

 नई पीढ़ी के जो लोग उन्हें नहीं जानते थे, वे भी जान गए।

 नई उमर की, नई फसल की यह जिज्ञासा उन्हें अमरत्व प्रदान करती आई है।

, सौभाग्यशाली हूं कि मुझे दुनिया भर के गांधी स्मारकों को अनेक बार देखने-समझने का मौका मिला।

 हर बार आश्चर्य होता कि अनजानी भूमि पर बरसों-बरस बीत जाने के बावजूद इस शख्स के प्रति कृतज्ञतापूर्ण कौतूहल क्यों कायम है।

 इंद्रकुमार गुजराल के साथ अक्तूबर 1997 में जब महालांबा नलोप्फू (दक्षिण अफ्रीकी राष्ट्रपति का आवास) में नेल्सन मंडेला से रूबरू होने का अवसर मिला था, तब उनसे यही सवाल पूछना चाह रहा था, पर सुयोग नहीं बना।

 बाद में, उनके साथ जेल में रहे अहमद कथराडा के साथ बातचीत में यह रहस्य खुला।

 कथराडा ने बताया था कि मंडेला को जब रोबेन आईलैंड में कैद किया गया था, तब उन पर हिंसक अपराधों के मुकदमे थे।

 वह जेल भारत के काले-पानी की तरह थी।

 गोरे शासकों का यह आजमाया हुआ नुस्खा था।

वे निर्जन द्वीपों पर लोगों को जीते-जी गुमनाम हो जाने के लिए छोड़ देते थे।

 मंडेला इस चाल को समझते थे।

 उन्होंने अपने साथियों से कहा कि हम रंगभेदी शासन के शिष्टाचार और जेल नियमावली का पालन करते हुए प्रतिरोध करेंगे।

 वहां नेल्सन मंडेला लगभग 28 साल कैद में रहे, पर इस अनूठी नीति के चलते वह व्यक्ति से विचार में तब्दील हो गए।

 इंसानियत के इतिहास में यह अनोखा उदाहरण है कि एक व्यक्ति जेल में रहते हुए इतने लंबे समय तक आजादी के आंदोलन को चला सका और जब बाहर निकला, तो ‘भूलो और माफ करो’ की नीति अपनाकर अपने देश को विघटन से बचा लिया।

, बकौल कथराडा, मंडेला ने यह तरीका गांधी से सीखा था।

, हो सकता है, उन्होंने हमारा मान रखने को ऐसा कहा हो, पर सिर्फ मंडेला ही नहीं, बीसवीं शताब्दी के चार अन्य नोबेल पुरस्कार विजेताओं- मार्टिन लूथर किंग जूनियर, दलाई लामा, आंग सान सू की और अदोल्फो पेरेज एस्किवेल ने माना कि वे गांधी दर्शन से प्रभावित रहे हैं।

 पिछली सदी से आप इन महान विभूतियों को हटा या घटाकर देखें, तो लगेगा कि हमारे हिस्से में दो विश्व युद्ध और अनगिनत लड़ाइयों के घावों के अलावा कुछ भी नहीं है।

 गांधी और उनके इन मानस शिष्यों का धरती को मानव ग्रह बनाए रखने में बड़ा योगदान है।

 सत्य और अहिंसा के अभाव में आप मानवता की कल्पना भला कैसे कर सकते हैं।

, यहां यह जान लेना जरूरी है कि मोहनदास करमचंद गांधी ने एक अति जिज्ञासु इंसान की भांति खुद को कदम-दर-कदम गढ़ा था।

 बालपन में वह इतने शर्मीले थे कि घर से स्कूल की दूरी दौड़ते हुए तय करते।

 उन्हें भय रहता कि कोई उनसे बातचीत न शुरू कर दे।

 उसी मोहनदास ने जब दक्षिण अफ्रीका में अंग्रेज हुक्मरानों के अत्याचार देखे, तो चुप न बैठ सके।

 औपनिवेशिक माहौल में पनपे उस शख्स ने अपनी आधी जिंदगी समाज से सीखने और बदले में उसे जेहनी तौर पर आजाद बनाने में लगा दी।

, कल 30 जनवरी है।

 क्या आपको याद है कि इसी दिन नई दिल्ली में नाथूराम गोडसे ने उनकी देह को गोलियों से वेध दिया था, पर क्या वह गांधी को मार सका।

, यकीनन नहीं।

 वह आज भी धरती के अनगिनत लोगों के विचारों में जिंदा हैं।

, @।

.@., – शशि शेखर।

सौजन्य- हिन्दुस्तान।

