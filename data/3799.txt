स्पष्ट नियम जरूरी (बिजनेस स्टैंडर्ड)।

ऐपल इंक भारत में प्रस्तावित अपनी विनिर्माण इकाइयों के लिए सरकार से कर राहत चाहती है।

 भारत ऐपल के लिए अहम है क्योंकि यह दुनिया का सबसे तेजी से बढ़ता मोबाइल फोन बाजार है।

 फिलहाल इस मामले में भारत चीन को भी पीछे छोड़ चुका है।

 ऐपल अभी भारत में बहुत बड़ी हैसियत नहीं रखती और उसकी बाजार हिस्सेदारी बमुश्किल दो फीसदी है।

 परंतु देश में लोगों की आय में हो रहा इजाफा निकट भविष्य में इसके उत्पादों के लिए संभावनाओं के द्वार खोलता है।

 अपनी पिछली भारत यात्रा के वक्त ऐपल के मुख्य कार्याधिकारी टिम कुक ने कहा था कि भारत कंपनी के लिए अगला बड़ा बाजार होगा।

 उस दिशा में बढ़ते हुए ऐपल चाहती है कि उसका एक वेंडर संभवत: बेंगलूरु के निकट उत्पादन संयंत्र लगाए।

 खबरों के मुताबिक बाद में एक और संयंत्र गुरुग्राम में लग सकता है।

 परंतु भारत में संयंत्र स्थापित करने के बदले ऐपल ने सरकार से कुछ रियायतें मांगी हैं।

 इसमें लेबलिंग नियमों में छूट (ताकि उसको उपकरण पर उसकी पूरी जानकारी न छापनी पड़े) और आयात तथा विनिर्माण शुल्क में छूट।

 कंपनी यह प्रतिबद्घता भी चाहती है कि ये रियायतें वस्तु एवं सेवा कर व्यवस्था लागू होने के बाद भी जारी रहेंगी।

 आने वाले दिनों में लागू होने वाली उक्त व्यवस्था सभी अप्रत्यक्ष करों को अपने आप में समाहित कर लेगी।

फिलहाल जो हो रहा है उसमें कुछ भी नया नहीं।

 गत वर्ष जून में ऐपल ने उस नियम से राहत चाही थी जिसके तहत देश में अपने खुदरा स्टोर खोलने की इच्छा रखने वाली विदेशी कंपनी को कम से कम 30 प्रतिशत उत्पाद स्थानीय स्तर पर खरीदने होंगे।

 सरकार ने कहा था कि जो कंपनियां उत्कृष्टï और आधुनिक तकनीक लेकर आएंगी उनको तीन वर्ष तक इस नियम से छूट दी जाएगी।

 ऐपल की दलील थी कि उसके उत्पाद अत्याधुनिक हैं इसलिए उसे असीमित समय के लिए रियायत दी जाए।

 सरकार ने ऐसा करने से उचित ही इनकार कर दिया।

, इस बात से इनकार नहीं किया जा सकता है कि आईफोन और आईपैड बनाने वाली कंपनी ऐपल एक बड़ा निवेशक है और भारत में उसकी मौजूदगी से मोबाइल फोन निर्माण को अच्छी खासी गति मिलेगी।

 इसके बावजूद सरकार को उसकी ताजा मांगों के सामने झुकना नहीं चाहिए।

 इसलिए कि ऐसा करना उन कंपनियों के साथ गलत होगा जो पहले ही निवेश कर चुकी हैं और जिनको ऐसी कोई रियायत नहीं मिली।

 इससे कारोबारी असमानता पैदा होगी और लंबी अवधि में एक निवेश केंद्र के रूप में भारत की छवि को धक्का पहुंचाएगी।

 इसके अलावा अगर सरकार यह रियायत दे देती है तो उसे भविष्य में अन्य संभावित निवेशकों की मांगों के आगे भी झुकना होगा।

, जरूरत इस बात की है कि एक सुस्पष्टï नियम आधारित व्यवस्था लागू की जाए जहां मनमाने व्यवहार की कोई जगह नहीं हो।

 अच्छी बात यह है कि कुछ हालिया खबरों के मुताबिक सरकार ऐपल को रियायत देने की कोई इच्छा नहीं रखती।

 हालांकि इस मामले पर वित्त मंत्रालय, उद्योग मंत्रालय और सूचना प्रसारण मंत्रालय में चर्चा चल रही है और अंतिम निर्णय की प्रतीक्षा है।

 बहरहाल, उस स्थिति में रियायत का मामला बनता है जबकि कंपनी भारी भरकम निवेश करे और स्थायी रोजगार का वादा करे।

 एक बार फिर ऐसी रियायत सबको मिलनी चाहिए न कि कुछ चुने हुए कारोबारियों को।

 अगर मौजूदा निवेशक अपनी इकाई का विस्तार करना चाहता है तो उसके लिए भी कर दर कम की जानी चाहिए।

 नियमों में पारदर्शिता होनी चाहिए और उन्हें सुस्पष्टï बनाया जाना चाहिए।

 जब तक अपारदर्शिता रहेगी कंपनियां ऐसी मांग करती रहेंगी।

 ऐसे मामलों में नौकरशाही को मिले तमाम स्वैच्छिक अधिकार खत्म किए जाने चाहिए।

, सौजन्य – बिजनेस स्टैंडर्ड।

