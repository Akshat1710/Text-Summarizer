बड़े बदलाव की उम्मीद बेमानी  (राष्ट्रीय सहारा  )।

आखिर, अटकलबाजी का दौर समाप्त हुआ और भारत-पाक संवाद की ‘‘एक बार फिर शुरुआत’ की खबर सुर्खियों में है।

 जिस खुफिया तरीके से बैंकाक में हमारे राष्ट्रीय सुरक्षा सलाहकार की मुलाकात नवाज शरीफ के सलाहकार सरताज अजीज के साथ हुई, उसने गतिरोध तोड़ने के साथ कई सवाल भी खड़े कर दिए हैं।

 अगर बातचीत करना इतना जरूरी था तब फिर इतनी देर क्यों की गई।

 क्या यह कदम किसी दबाव में उठाया गया है।

 यह छुपा नहीं कि अमेरिका निरंतर भारत पर यह जोर डालता रहा है कि दक्षिण एशिया में तनाव घटाने के लिए पाकिस्तान के साथ संबंध सुधारने की कोशिश भारत को करनी चाहिए।

 प्रमुख विपक्षी दल कांग्रेस के जो नेता यह रट लगाए थे कि भारत को पाकिस्तान के साथ सुलह का रवैया अपनाते रहना चाहिए, वे भी अब यह कहते फिर रहे हैं कि मोदी गलती कर रहे हैं।

 वह अपनी छवि को देश के हित से अधिक अहमियत दे रहे हैं।

 कुछ और यह पूछने को मजबूर हैं कि आखिर, सुषमा स्वराज तुरत-फुरत पाकिस्तान जा कर क्या हासिल कर सकती हैं।

 क्या सरकार को यह नहीं बताना चाहिए कि आखिर, बातचीत किसकिन विषयों पर होगी।

, फिलहाल, बहाना यह है कि पाकिस्तान में अफगानिस्तान के मुद्दे पर एक सम्मेलन हो रहा है, जिसमें डेढ़ दर्जन देशों के विदेश मंत्री शिरकत कर रहे हैं।

 पर, इस सम्मेलन की जानकारी तो पहले से हमारी सरकार को थी, और इस बात का कोई संकेत नहीं दिया गया था कि यह इतना अहम मौका है कि जिसे चूका नहीं जा सकता।

 यह सुझाने वाले मुखर होने लगे हैं कि सुषमा स्वराज पाकिस्तान में कितना लोकप्रिय हैं, और उनकी यात्रा सकारात्मक नतीजे सामने ला सकती है।

 हमारी समझ में विदेश मंत्री के अचानक तय इस दौरे को ज्यादा तूल नहीं दिया जा सकता।

 ललित मोदी प्रकरण में ‘‘घायल’ होने के बाद सुषमा का कद निरंतर कम हुआ है।

 राष्ट्रीय सुरक्षा सलाहकार और विदेश सचिव ही प्रधानमंत्री के विासपात्र सहायक नजर आते रहे हैं।

 जुझारूबाज समझे जाने वाले डोभाल हों अथवा सुयोग्य-संयत बख्तरबंद शांति कपोत राजनयिक जयशंकर, इनको विस्थापित करने की क्षमता विदेश मंत्री की नहीं।

, दूसरे शब्दों में, सुषमा जी दूसरों के लिखे संवाद ही मंच पर सुना सकती हैं, अपनी खास अदायगी के साथ।

 पर आज भारत-पाक संबंध मात्र भाषा-शैली के चमत्कार से नहीं सुधारे जा सकते।

जो सवाल पूछा जाना जरूरी है, वह यह कि क्या इस पेशकश के बाद उभयपक्षीय समग्र संवाद फिर शुरू हो सकेगा।

 और यदि ऐसा होता है, तो इससे हमें क्या मिलेगा।

 क्या पाकिस्तान के फौजी हुक्मरान सरहद पार से संचालित दहशतगर्दी पर लगाम लगाने को तत्पर होंगे या इस अंतराल का फायदा जमीनी हकीकत को अपने पक्ष में करने के लिए करेंगे।

 यह जगजाहिर है कि जाड़े के मौसम में बर्फबारी के कारण वे दर्रे बंद हो जाते हैं, जिनके जरिए आतंकवादी घुसपैठ करते हैं अर्थात इस वक्त नरम रुख अपनाने से पाकिस्तान को किसी नुकसान की आशंका नहीं है।

 वह अपने अमेरिकी आकाओं को भी खुश कर सकता है, और भारत को भी असंजस में रख सकता है।

 जब एक संवाददाता ने राजीव प्रताप रूड़ी से यह सवाल पूछा कि क्या कश्मीर भी बातचीत का विषय होगा तो वह अप्रस्तुत दिखे।

 उन्होंने कहा कि आतंकवाद के सिलसिले में कश्मीर का जिक्र होगा ही।

 फिर यह जोड़ने की जरूरत समझी कि कश्मीर भारत का अभिन्न अंग है।

 जाहिर है कि पाकिस्तान भी जम्मू-कश्मीर राज्य में आतंकवाद के बहाने ही उसके मूल कारणों को तलाशते भारत के प्रति स्थानीय जनता के ‘‘असंतोष और जनता की इच्छानुसार भविष्य निर्धारण’ की मांग को दोहराएगा।

 एक अन्य खेलप्रेमी संवाददाता ने सरताज अजीज से अनुराग ठाकुर के मन की बात की।

 वैसे, इसे आप अरु ण जेटली और राजीव शुक्ला के मन की बात भी कह सकते हैं।

 ‘‘क्या इसके बाद भारत-पाक क्रि केट मैच आयोजित करना आसान होगा।

’ अजीज ने इस गेंद को बड़े कौशल से क्रि केट कंट्रोल बोर्ड के पाले में डाल दिया।

 इस बात पर यकीन करना कठिन है कि क्रि केट हो या गजल गायकों के दौरे, ये सरकारों की रजामंदी के बिना भी संपन्न हो सकते हैं।

, यह बात भी अब तक साफ हो चुकी है कि पाकिस्तान में ही नहीं, भारत में भी सरकारों के सामरिक मसलों पर संवेदनशील फैसले सिर्फ जनमत आकलन से तय नहीं होते।

 कभी चुनावी रणनीति नीति को प्रभावित करती है, तो कभी अंतरराष्ट्रीय व्यापार से जुड़े शक्ति समीकरण असरदार साबित होते हैं।

 हाल के महीनों में मोदी सरकार देश में बढ़ती असहिष्णुता के आक्षेपों के कारण बचाव की मुद्रा में रही है।

 तब क्या यह समझा जाए कि पाकिस्तान के प्रति ‘‘बदली सोच’ का राजनयिक प्रदर्शन इसकी काट का प्रयास है।

 या नेपाल के मधेस में जारी आंदोलन की वजह से पड़ोस में अन्यत्र सक्रियता की जरूरत हमारी सरकार को महसूस होने लगी है।

 जहां तक पाकिस्तान का सवाल है, उसके लिए भी राजनयिक विकल्प निरंतर कम होते जा रहे हैं।

 पेरिस में कट्टरपंथी हमले के बाद भी दहशतगर्दी का उन्माद थमा नहीं है।

 लंदन और अमेरिका में छिटपुट हमलों ने पाकिस्तान को कठघरे में खड़ा कर दिया है।

, फ्रांस में सरकार के लिए धर्मनिरपेक्ष-उदार-सहिष्णु बने रहना कठिन होता जा रहा है, और अमेरिका में डोनाल्ड ट्रंप का चुनाव अभियान भी उनके प्रतिपक्षियों को अपनी कठोर छवि प्रस्तुत करने के लिए विवश कर रहा है।

 जब से तुर्की ने रूस का विमान मार गिराया है , पुतिन ने उस देश पर आर्थिक प्रतिबंध लगाने की घोषणा करने के साथ ही उसे बैरी देशों की सूची में डाल दिया है।

भले ही पाकिस्तान का सीधा संबंध हर जगह खून-खराबे वाली दहशतगर्दी से नहीं, लेकिन एकाधिक बार यह बात जगजाहिर हो चुकी है कि यूरोप के अनेक देशों से नौजवान दहशतगर्दी के प्रशिक्षण के लिए बरास्ता पाकिस्तान अफगानिस्तान की तालिबान पाठशाला में दाखिला लेने पहुंचे हैं, या पाकिस्तान की यात्रा के बाद उनकी सोच बदली है।

, कुल मिला कर पाकिस्तान के लिए यह समझदारी का काम है कि वह इस घड़ी खुद को आईएसआईएस से दूर, अलग-थलग दिखलाए।

 उसके लिए सऊदी अरब से नाता तोड़ना आसान नहीं।

 इसीलिए भारत के साथ संबंधों को सामान्य बनाने की दिशा में पहल का प्रदर्शन महत्त्वपूर्ण बन जाता है।

 वह खुद को अरब (पश्चिम एशियाई) इस्लामी संसार का नहीं, दक्षिण एशियाई इस्लामी जगत का सदस्य दिखलाने का प्रयास करता नजर आ रहा है।

यह कहा जा रहा है कि पाकिस्तान से लौटने के बाद हमारी विदेश मंत्री सुषमा स्वराज संसद में अपने दौरे के बारे में विस्तार से बयान देंगी, तब तक धैर्य रखा जाए।

 मगर अब तक का अनुभव यही सिखलाता है कि पाकिस्तान की फौज और गुप्तचर संगठनों के असरदार रहते किसी रचनात्मक बदलाव की आशा व्यर्थ है।

 अत: सतर्क-सावधान रहना ही श्रेयस्कर है।

,  , सौजन्य :-राष्ट्रीय सहारा  ,9.12.2015,पुष्पेश पंत (नियंतण्र मामलों के विशेषज्ञ हैं)।

