आजादी इंटरनेट की (अमर उजाला)।

(इंटरनेट आज सार्वजनिक सेवा बन चुका है, लिहाजा इस तक पहुंच में भेदभाव व्यक्ति की निजता, अवसर और अभिव्यक्ति की आजादी का हनन तो है ही, साथ ही यह नवोन्मेष में भी बाधक होगा।

)।

दूरसंचार नियामक संस्था ट्राई का नेट न्यूट्रलिटी या नेट तटस्थता के पक्ष में आया फैसला ऐतिहासिक है, जिससे इंटरनेट के लोकतांत्रिकीकरण की प्रक्रिया को ही मजबूती मिलेगी।

 यह फैसला फेसबुक के लिए करारा झटका है, जिसने फ्री बेसिक्स के जरिये पिछले कुछ महीनों में ऐसा माहौल बनाया था, जिससे लगने लगा था कि इंटरनेट आम लोगों की पहुंच से भी दूर हो सकता है।

 ट्राई ने भेदभाव करने वाली किसी भी शुल्क व्यवस्था को खारिज कर दिया है, और स्पष्ट कर दिया है कि इंटरनेट पर समान सेवाओं, संचार के समान तरीकों और समान सामग्री के लिए सिर्फ अधिक शुल्क देने के आधार पर उपभोक्ताओं में कोई फर्क नहीं किया जा सकता।

 ऐसे समय में, जब देश में चालीस करोड़ से अधिक लोगों तक इंटरनेट की पहुंच हो चुकी है, और सार्वजनिक सेवाओं को इंटरनेट से जोड़ा जा रहा है, ट्राई के इस कदम का महत्व समझा जा सकता है।

 इंटरनेट आज अपने आपमें सार्वजनिक सेवा बन चुका है, लिहाजा इस तक पहुंच में किसी भी तरह का भेदभाव व्यक्ति की निजता, अवसर और अभिव्यक्ति की आजादी का हनन तो है ही, साथ ही यह नवोन्मेष में भी बाधक है।

, दरअसल फेसबुक और एकाधिक भारतीय कंपनियां इंटरनेट से संबंधित स्पष्ट कानून नहीं होने का फायदा उठाना चाहती थीं।

 जबकि वास्तविकता यह है कि जिसे फ्री बेसिक्स कहा जा रहा है, वह कुछ निश्चित वेबसाइट्स के बाद बाकी वेब दुनिया से उपभोक्ताओं की पहुंच ही दूर कर देता या फिर उन पर इन सेवाओं के एवज में शुल्क के लिए दबाव बनाता।

 वहीं, इंटरनेट एक सार्वभौमिक मंच है, जिस पर कोई संस्था या देश अपना मालिकाना हक नहीं जता सकता।

 फ्री बेसिक्स इंटरनेट की स्वतंत्रता की मूल भावना के ही खिलाफ है और इससे भारत जैसे देश में डिजिटल विभाजन को ही बढ़ावा मिलता।

 आज जब देश में मनरेगा, पेट्रोलियम सब्सिडी और खाद्य सुरक्षा जैसी योजनाओं को सीधे इंटरनेट के जरिये बैंक खातों से जोड़ा जा रहा है, अंदाजा लगाया जा सकता है कि ऐसी किसी सेवा में बाधा किस तरह देश के करोड़ों लोगों के लिए मुश्किलें खड़ी कर सकती है।

 वास्तव में फ्री बेसिक्स और डिजिटल इंडिया जैसा महत्वाकांक्षी कार्यक्रम एक साथ चल ही नहीं सकते।

,  , सौजन्य :- अमर उजाला ,9.02.2016।

