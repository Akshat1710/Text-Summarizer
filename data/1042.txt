बिहार में फिर नीतीश (अमर उजाला : Editorial)।

 =": #000080;"बिहार का नतीजा राष्ट्रीय राजनीति की दिशा तय करने में भूमिका निभाए, तो आश्चर्य नहीं।

 लेकिन महागठबंधन को भी विकास के साथ सामाजिक सौहार्द बरकरार रखना होगा।

, बिहार विधानसभा के हाई प्रोफाइल चुनाव में भाजपा के नेतृत्व वाले एनडीए को करारी मात देकर महागठबंधन के नेता नीतीश कुमार फिर से मुख्यमंत्री बनने जा रहे हैं, तो यह खुद उनकी साफ-सुथरी छवि और लालू प्रसाद के अनथक चुनाव प्रचार का मिला-जुला नतीजा है।

 इसका सबसे चौंकाने वाला पक्ष लालू प्रसाद का उभार है; जिसका कमोबेश संकेत पहले से मिल रहा था।

, इस चुनाव में जो पार्टी लगातार भाजपा के निशाने पर रही, और जिसे जंगलराज से जोड़ने की निरंतर कोशिशें हुईं, उस पार्टी ने सर्वाधिक सीटें जीती हैं।

 सिर्फ यही नहीं कि राजद के राज्यव्यापी व्यापक नेटवर्क का इस चुनाव में महागठबंधन को फायदा मिला, बल्कि संघ के मुखिया मोहन भागवत के आरक्षण पर बयान को लालू ने जिस तत्परता के साथ अगड़े बनाम पिछड़े की लड़ाई में बदल दिया, उसका भी उनके गठबंधन को लाभ मिला।

 इसी तरह लंबे समय बाद बिहार में कांग्रेस का प्रदर्शन इतना प्रभावी रहा है कि राहुल गांधी के दिशा-निर्देश में पार्टी के आगे बढ़ने की संभावनाएं जताई जाने लगी हैं।

, लेकिन यह नहीं भूलना चाहिए कि राजद और कांग्रेस को यह नवजीवन नीतीश कुमार के कारण ही मिला है।

 भाजपा से नाता तोड़ने के बाद नीतीश ने राजद से रिश्ता जोड़कर बड़ा खतरा उठाया था।

 यह खतरा इतना बड़ा था कि चूकने पर राष्ट्रीय राजनीति में विकल्प बनने की संभावना तो दूर, उनका राजनीतिक करियर तक प्रभावित हो सकता था।

 पर बिहार के नतीजे से साफ है कि उनकी छवि और बेहतर कामकाज पर भरोसा करते हुए मतदाताओं ने ध्रुवीकरण की राजनीति को खारिज कर दिया है।

, विकास की बात करने वाली भाजपा बिहार में न सिर्फ मुद्दे से भटक गई, बल्कि उसके गठबंधन सहयोगी भी उम्मीदों पर खरे नहीं उतर पाए।

 यह चुनाव चूंकि सिर्फ एक राज्य का चुनाव नहीं रह गया था, ऐसे में, इसका नतीजा राष्ट्रीय राजनीति की दिशा तय करने में भूमिका निभाए, तो आश्चर्य नहीं।

 लेकिन महागठबंधन के लिए उतना ही जरूरी यह है कि वह राज्य के मतदाताओं की उम्मीदों पर खरा उतरे।

 सिर्फ यही नहीं कि बिहार की नई सरकार को विकास की अपनी यात्रा जारी रखनी होगी, बल्कि इसका भी ध्यान रखना होगा कि यह गठजोड़ राज्य में सामाजिक सौहार्द बरकरार रखते हुए आगे बढ़े।

सौजन्य :- अमर उजाला, 9.11.2015।

