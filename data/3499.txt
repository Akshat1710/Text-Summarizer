जागने लगे लोग (दैनिक जागरण)।

बचपन गीली मिट्टी के घड़े की तरह है, जिसे जिस रूप में ढाला जाए, वह उसी में ढल जाता है।

 खेलने-कूदने की उम्र में अगर किसी बच्चे की शादी करवा दी जाए तो सुखद परिणाम की अपेक्षा करना सही नहीं होगा।

 इससे न केवल मासूम बचपन बर्बाद होता है बल्कि सामाजिक कुरीति को भी बढ़ावा मिलता है।

 भारत को आजादी मिले सात दशक पूरे होने वाले हैं, लेकिन बाल विवाह जैसी सामाजिक कुरीति विकास की सीढ़ियां चढ़ रहे समाज को अब भी आईना दिखा रही है।

 हैरानी की बात यह कि बाल अधिकारों के हनन के गंभीर मसले पर अक्सर जिम्मेदार पक्षों द्वारा चुप्पी साध ली जाती है।

 देश में जच्चा-बच्चा मृत्यु दर का ऊंचा ग्राफ, साक्षरता दर में गिरावट, कुपोषण व अन्य कई खतरे इसी कुरीति के कारण आज हमारे सामने खड़े होकर चुनौती दे रहे हैं।

 इससे पहाड़ी प्रदेश हिमाचल भी अछूता नहीं है, हालांकि ऐसे मामले यहां बहुतायत में नहीं हैं।

 दुर्गम क्षेत्रों में ऐसे मामले कभी-कभी सामने आ रहे हैं, जहां कानून को ताक पर रखकर नाबालिग बेटियों की शादी करवाई जा रही है।

 चंबा जिले के दुर्गम क्षेत्र साहो में सोमवार को नाबालिग लड़की की शादी हो ही जाती अगर लोग समय पर न जागते व बच्चों के लिए काम करने वाली संस्था चाइल्डलाइन को सूचना नहीं देते।

 संस्था के प्रतिनिधियों ने समय रहते उचित पग उठाए और एक मासूम की जिंदगी को नरक होने से बचा लिया।

 इससे यह भी साबित होता है कि लोग जागने लगे हैं और अपने आसपास होने वाले गलत कृत्य को मूक समर्थन नहीं दे रहे।

 बाल विवाह का बड़ा कारण लिंगभेद व अशिक्षा है।

 विडंबना है कि बड़ी सोच का दावा रखने के बावजूद बेटियों को समाज में उतना सम्मान व अधिमान नहीं मिलता, जितना बेटों को दिया जाता है।

 समझना होगा कि बेटियों को भी उनके हिस्से का आकाश मिलना ही चाहिए।

 बाल विवाह अपराध है, जिसकी रोकथाम के लिए लोगों को जागरूक होना पड़ेगा।

 समाज को आगे आना होगा व बेटियों को शिक्षित करना होगा।

 युवा वर्ग को इसके दुष्परिणामों के बारे में समाज को जागरूक करने की जिम्मेदारी उठानी चाहिए।

 सबसे जरूरी है कि बच्चों को उनके मानवाधिकारों के बारे में जागरूककिया जाए ताकि ऐसी स्थिति आने पर वे दृढ़ता से मना कर सकें।

 उन्हें इतनी आजादी मिलनी चाहिए कि आवाज उठा सकें।

 चंबा के दुर्गम क्षेत्र से जो आवाज उठी है, उसे बुलंद रहना चाहिए ताकि प्रदेश में फिर ऐसी स्थिति का सामना न करना पड़े।

 स्थानीय संपादकीय : हिमाचल प्रदेश , सौजन्य- दैनिक जागरण।

