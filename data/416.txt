पवित्र-प्रदूषित और राजनीतिक गोलबंदी (दैनिक ट्रिब्यून)।

 =": #0000;"शासनकला।

हरीश खरे।

कल्पना की दुनिया से ही सही, मंगल ग्रह का कोई नृविज्ञानी अगर इस हफ्ते भारत आया होता तो उसे यह समझने में काफी मशक्कत करनी पड़ती कि जालंधर की 20 साल की एक लड़की को लेकर यह कैसा हल्ला मचा है।

 नृविज्ञानी को बिल्कुल समझ में नहीं आता कि एक युवती के सोशल मीडिया पर “राष्ट्र विरोधी” प्लेकार्ड अपलोड करने भर से एक अरब से ज्यादा भारतीयों को क्यों डराया जा रहा है और उनमें असुरक्षा का भाव क्यों भरा जा रहा है।

 एक दमदार गणतंत्र के सारे साजो-सामान से लैस होने के बावजूद भारत में इस पैमाने पर असुरक्षा, बेचैनी और घबराहट का भाव क्यों पैदा किया जा रहा है।

आइए देखें कि हमारे पास क्या है।

 हमारे प्रधानमंत्री जैसा ताकतवर व्यक्ति हमारे पास है, जो बेहद दमदार वक्ता हैं और अशिक्षित भीड़ से लेकर विश्वविद्यालयों के प्रबुद्ध प्रोफेसरों और प्रौद्योगिकी जगत के पेशेवरों को सम्मोहित करने की क्षमता रखते हैं।

 हमारी अर्थव्यवस्था दमदार है और जीडीपी तो 7 प्रतिशत से अधिक रफ्तार से छलांगें मार रही है (हार्वर्ड और ऑक्सफोर्ड के उन तमाम अनाड़ी अर्थशास्त्रियों के अनुमानों के बावजूद), सत्तारूढ़ दल के पास लोकसभा में स्पष्ट बहुमत है, उसने हाल में पूरे भारत में स्थानीय चुनाव जीते हैं, पिछले छह महीनों में समूचा काला धन खींच लिया गया है, आतंकवादियों को पैसे देने वालों की कमर टूट गई है, एक साथ हम 104 उपग्रह अंतरिक्ष में रवाना कर सकते हैं, हमने एक मिसाइल इंटरसेप्टर का सफल परीक्षण किया है और हमने साबित कर दिया है कि हम सीमा पार कर आतंकवादियों के ठिकानों पर भी हमला कर सकते हैं।

 एक मजबूत राष्ट्र की इन तमाम विशेषताओं और एक ताकतवर नेता के नेतृत्व के बावजूद हम अपना तमाशा क्यों बना रहे हैं और यह साबित करने के लिए अजीबोगरीब हरकतें क्यों कर रहे हैं कि हममें राष्ट्रवादी उत्साह नहीं है।

किसी भी दूसरे देश की तरह हमें भी लगातार राष्ट्रवाद को परिभाषित करने, उस पर स्पष्टीकरण देने और उसके रंग दोबारा भरने की जद्दोजहद से गुजरना पड़ता है।

 आजादी के बाद के शुरुआती वर्षों में न तो हमारे राजनेता और न ही एक देश के रूप में हम सब किसी विदेशी से डरे हुए थे।

 गांधी के नैतिक आभामंडल के वारिस और आजादी के आंदोलन के उचित उत्तराधिकारी के रूप में नेहरू और पटेल ने एक राष्ट्रवादी विमर्श शुरू किया था, जिसकी जड़ें हमारी सभ्यता की समृद्ध धरोहर में थीं।

 हालांकि एक ही दशक में 1962, 1965 और 1971 में हुए युद्धों ने इस स्थिति को कुछ हद तक बदल दिया।

शीत युद्ध के दौरान हमारे राजनीतिक वर्ग ने अपने विरोधियों पर किसी न किसी महाशक्ति के असर में होने का आरोप लगाने की आदत बना ली थी।

 वामपंथी खेमा शक जताता था कि हमारे नेता अमेरिकियों के प्रभाव में हैं तो दक्षिणपंथी तबका आरोप लगाता था कि सरकार तत्कालीन सोवियत संघ के इशारे पर चल रही है।

 लोकतांत्रिक विवादों और असहमतियों को इस तरह पेश किया जाने लगा कि उससे प्रतिद्वंद्वियों को कमतर साबित किया जा सके और उन्हें किसी विदेशी के इशारे पर नाचने वाला दिखाया जा सके।

 हालांकि आम जनता को हैरतअंगेज ढंग से देश के प्रति उनके प्यार पर भरोसा था।

 1991 में उदारीकरण की शुरुआत के बाद शक बढ़ने लगा।

 हालांकि उस वक्त तक हमारे मध्य वर्ग ने ग्लोबल गांव में अपनी क्षमता साबित करने का आत्मविश्वास और कौशल हासिल कर लिया था।

 राष्ट्रवाद पर आखिरी बड़ी जंग यूपीए-1 शासन काल में परमाणु समझौते पर हुई थी।

 वामपंथी और दक्षिणपंथी, दोनों खेमों को लग रहा था कि अमेरिकी लोग हमसे चालबाजी कर रहे हैं, लेकिन भारतीय राष्ट्रवाद में पर्याप्त आत्मविश्वास था और उस तनातनी का अंत बगैर किसी भद्देपन के हुआ।

 यहां तक कि नरेंद्र मोदी को भी विरासत में वही राष्ट्रीय आत्मविश्वास मिला था और शासन के पहले साल में उन्होंने मैडिसन स्क्वेयर जैसे आयोजनों पर काफी समय लगाया और विदेश में वाहवाही भी पाते रहे।

फिर हालात बदल गए।

 मोदी का रथ बिहार में नीतीश कुमार और लालू प्रसाद ने मिलकर रोक दिया।

 लोगों के सामने आत्मविश्वास के करतब की परतें खुलने लगी थीं।

 ऐसे में कोई नयी चाल, कोई नयी रणनीति तो अपनानी ही थी।

 फिर “जेएनयू” हुआ।

 आम जनता की सोच को मनमाफिक मोड़ने में माहिर लोगों ने दिन-रात काम किया ताकि “राष्ट्रवाद” पर बहस को हवा दी जा सके।

 मारपीट हुई, सड़कों पर खून के छींटे उड़े, एक झंडा लहराया गया और इन सब बातों ने ऐसा मसाला बनाया, जिसे इलेक्ट्रॉनिक मीडिया ने हाथोंहाथ लपका और आडंबरपूर्ण, जोर-जबरदस्ती पर उतारू और लोगों को बांटने वाले एक नये तरह का राष्ट्रवाद परोस दिया गया।

ऐसे में अब कोई महिला यह कहने की हिम्मत कैसे कर सकती है कि वह नहीं डरेगी।

 सत्तारूढ़ दल और सड़कों पर मौजूद उसके “कार्यकर्ता” इससे आहत महसूस करते हैं।

 उनका लहजा कुछ ऐसा है कि सुनो महिला, राज्य की मशीनरी हमारे पास है और धमकाने और जोर-जबरदस्ती करने पर हमारा एकाधिकार है।

 केवल हम यह तय करेंगे कि कौन राष्ट्रवादी है और कौन राष्ट्र विरोधी।

 अपनी परिभाषाओं और अपने फैसलों को मनवाने के लिए हम सड़कों पर उत्पात मचाएंगे और शिक्षा परिसरों में मारपीट करेंगे।

 जो लोग भगवा राष्ट्रवाद के हमारे नियम नहीं मानेंगे, उनसे हम अपने तरीके से निपटेंगे।

 हम तय करेंगे कि किसी भी कैंपस में किसे बोलने का हक है।

 विश्वविद्यालयों की गरिमा घटाई जाएगी।

 असहमति और असंतोष की पाठशालाओं के रूप में उनका दर्जा नष्ट कर दिया जाएगा।

धमकाने-डराने की इस झांकी के पीछे एक बड़ी रणनीति है।

 सत्ता में बैठे लोगों को पता है कि जैसा वे चाहते हैं, वैसा नहीं हो पा रहा है।

 सर्जिकल हमलों के बाद भी कश्मीर में हमारे जवान शहीद हो रहे हैं।

 आतंकवादियों के हमले कम नहीं हुए हैं।

 यही नहीं, अंतर्राष्ट्रीय समुदाय हम पर दबाव बनाने लगा है कि हम “पाकिस्तानियों” से बातचीत शुरू करें।

 चीन को उसके रुख से हिलाया नहीं जा सका है।

 पड़ोसी देशों पर हमारा सिक्का नहीं चल रहा है और हमें यह भी पता नहीं है कि ट्रंप प्रशासन हमारे लिए या हमारे साथ क्या करेगा।

 मैडिसन स्क्वेयर गार्डेन में जिन लोगों ने तालियां बजाई थीं, क्या उन सभी को वहां से भारत तो भेज नहीं दिया जाएगा।

अगर वैश्विक घटनाक्रम से कोई राहत मिलती नहीं दिख रही है तो देश में भी हालात कोई खुशनुमा नहीं हैं।

 उदाहरण के लिए, पंजाब विधानसभा चुनाव के नतीजे दिखाएंगे कि युवा वर्ग ने खुद को मोदी के असर से आजाद कर लिया है।

 “अच्छे दिन” की हवा-हवाई उम्मीदें पैदा कर “ऐतिहासिक जनादेश” तो पा लिया गया था, लेकिन इसके साथ यह भी पता है कि बढ़ा-चढ़ाकर किये गये वादों के कारण निराशा का ज्वार भी उठेगा, लिहाजा जनता का मनोरंजन एक अलग ताल पर करना तो पड़ेगा।

 बेचैनी और अनिश्चितता में फंसे भारतीयों को मान्यताओं और बर्ताव की एक नयी चेकलिस्ट के साथ कहीं न कहीं तो उलझाना ही होगा।

 मॉरल पुलिसिंग में लोगों के सोचने-समझने पर नियंत्रण का पहलू जोड़ना पड़ेगा।

यह दलील दी जा सकती है कि गुरमेहर कौर के उदार राष्ट्रवाद पर हंगामा एक राजनीतिक चाल है, जिसका मकसद धमकाने की राजनीति को संस्थागत रूप देना है और 2019 की सियासी जंग के लिए इसके जरिए मैदान तैयार करने की कोशिश हो रही है।

 हालांकि माहिर रणनीतिकार अपनी चतुराई और राजनीतिक विरोधी की सोच से भी आगे बढ़कर उसे मात देने की अपनी क्षमता पर भरोसा करते हैं।

 वे काफी पहले से योजना बना रहे हैं।

 अगर नेता को दोबारा चुना जाना हो तो हमारी राजनीति की मुख्य धारा में नयी बेचैनियां और नये डर मिलाने पड़ेंगे।

, सौजन्य- दैनिक ट्रिब्यून।

