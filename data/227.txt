भारतीय प्रतिभाओं को अमेरिकी झटका (दैनिक जागरण)।

एच 1बी वीजा, अमेरिका के नये राष्ट्रपति डोनाल्ड ट्रंप ने पद की शपथ लेते ही ‘अमेरिकन फर्स्ट’ और ‘बाइ अमेरिकन, हायर अमेरिकन’ के जो नारे दोहराए थे, उनका संदेश साफ था।

 अमेरिका में बढ़ती बेरोजगारी को देखते हुए वहां का नया राजनीतिक नेतृत्व इस पर जोर दे रहा है कि हर साल एच 1बी, एल-1 और ग्रीन कार्ड के जरिये करीब 10 लाख विदेशियों को अमेरिका में नौकरी देने के ट्रेंड पर रोक लगाई जाए।

अमेरिकी संसद के निचले सदन हाउस ऑफ रिप्रेजेंटेटिव में कैलीफोर्निया की डेमोक्रेटिक पार्टी की सांसद जो लोफग्रेन ने एक बिल रखा है, जिसमें एच 1बी वीजाधारकों की न्यूनतम सैलरी दोगुना करने की बात कही गई है।

 अगर यह विधेयक अमेरिकी कांग्रेस के दोनों सदनों में पास हो गया तो इससे उन कंपनियों के लिए मुश्किल हो जाएगी जो अमेरिका में स्थानीय युवाओं की जगह एच 1बी वीजा वाले विदेशियों (भारतीयों) को कम सैलरी पर काम पर रखती हैं।

 लेकिन भारतीय आईटी कंपनियों की घबराहट से साफ है कि आईटी रोजगारों का भविष्य काफी धुंधला गया है।

 अब यह आशंका गहरा गई है कि सस्ता श्रम न्योतने की अमेरिकी नीति के रास्ते और भारतीय पेशेवरों के रोजगार बंद हो सकते हैं।

ट्रंप का विभिन्न मुद्दों पर अब तक जो रुख रहा है, उससे साफ है कि वे अपने चुनावी वादों को अमल में लाने में कोर-कसर नहीं छोड़ने वाले हैं।

 चुनावी रैलियों में ट्रंप ने अपनी जनता से वादा किया था कि सत्ता में आते ही अमेरिकियों के लिए वे सारी नौकरियां वापस लाएंगे जो चीन, भारत, वियतनाम आदि देश के युवाओं ने अमेरिका आकर हासिल कर ली हैं।

 ट्रंप के साथ गूगल, फेसबुक, माइक्रोसॉफ्ट और एप्पल के अधिकारियों ने बैठक की थी, उसमें माइक्रोसॉफ्ट के सीईओ सत्य नडेला ने कहा था कि अमेरिकी कंपनियों को जब जरूरत हो, विदेश से प्रतिभाशाली युवाओं को नौकरी पर रखने की छूट होनी चाहिए।

ध्यान रहे कि भारतीय युवाओं के संदर्भ में उस अमेरिकी वीजा यानी एच 1बी की संख्या बेहद सीमित यानी 65000 होती है जो उन्हें अमेरिकी नौकरियां दिलाने में मददगार बनती है।

 अब हमें इसकी फिक्र करनी होगी कि हमारा टेलेंट पढ़-लिखकर और कोई स्किल हासिल करके अमेरिका या यूरोप की राह पकड़े या फिर देश में रहकर ही कुछ ऐसे कमाल करे, जो न सिर्फ उनके लिए फायदेमंद हो बल्कि उन जैसे हजारों अन्य नौजवानों के रोजगार और देश के विकास में मददगार हो।

अमेरिका को सबसे ज्यादा इंजीनियर और साइंटिस्ट देने वाले देशों की कतार में भारत शीर्ष पर है।

 इससे साबित होता है कि जिस प्रतिभा को देश के विकास में लगना चाहिए, वह मोटी तनख्वाहों और बेहतर जीवनशैली की चाह में अमेरिका कूच कर जाती है।

 नेशनल सेंटर फॉर साइंस एंड इंजीनियरिंग स्टेटिस्टिक्स की रिपोर्ट के मुताबिक 2003 से 2013 के बीच अमेरिका में रहकर काम करने वाले भारतीय इंजीनियरों (खासतौर से आईटी इंजीनियरों) और वैज्ञानिकों की संख्या में 85 फीसदी का इजाफा हुआ है।

 यह तादाद इस अवधि में बढ़कर 2.9 करोड़ हो गई है।

 इनमें से करीब साढ़े नौ से दस लाख भारतीय इंजीनियर-साइंटिस्ट वर्ष 2013 में वहां पहुंचे।

 भारत के बाद फिलीपींस और चीन (हांगकांग व मकाऊ समेत) के नागरिकों की संख्या इंजीनियर व साइंटिस्ट के रूप में अमेरिका में बढ़ी है।

हम जिन इंजीनियरों और और वैज्ञानिकों के बल पर अमेरिका में भारतीयता के झंडे गाड़ देने का जश्न मनाते हैं, उसका कुल हासिल यह है कि इससे अमेरिकी रोजगार बाजार को सस्ता श्रम मिल जाता है।

 इस चलन के दो बड़े नुकसान साफतौर से दिख रहे हैं।

 एक तो यह कि इससे भारत अच्छी प्रतिभाओं से सतत वंचित रह जाता है।

 इसका दूसरा पहलू यह है कि हमारी सरकार और यूनिवर्सिटियां जो संसाधन इंजीनियर-साइंटिस्ट तैयार करने के लिए खर्च कर रही हैं, उनका इस्तेमाल अमेरिका कर रहा है।

 फिलहाल स्थिति यह है कि लोगबाग भारत के मुकाबले समान डिग्री या किसी प्रोफेशनल कोर्स पर विदेशी डिग्री के लिए दस गुना ज्यादा खर्च उठाने को तैयार हैं।

यहां सवाल यह भी है कि आखिर विदेशी नौकरी और डिग्री का इतना मोह क्यों।

 इसका अहम जवाब यह है कि हमारे देश के युवाओं को कोई नौकरी आसानी से नहीं मिलती।

 एसोचैम के एक अध्ययन के अनुसार, 2004-2005 और 2009-2010 की अवधि में देश में 50 लाख नौकरियां यह कहते हुए समाप्त कर दी गईं कि उन उद्योग-धंधों में कमाई नहीं हो रही है या उन्हें घाटा उठाना पड़ रहा है।

 इसलिए जरूरत यह है कि सरकार तेज आर्थिक विकास के दावे भर न करे, बल्कि ऐसी अर्थव्यवस्था का निर्माण करे जिसमें देश के युवाओं के लिए उनकी प्रतिभा और योग्यता के मुताबिक रोजी-रोजगारों का सृजन होता है।

 इसी से ब्रेन ड्रेन थमेगा और स्टार्टअप जैसे अभियानों को पंख लग सकेंगे।

– अभिषेक कुमार।

सौजन्य- दैनिक जागरण।

