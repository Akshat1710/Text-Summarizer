संपादकीय : जीएसटी के अमल की चुनौतियों पर भी रहे नजर (नईदुनिया)।

लंबी खींचतान के बाद आखिरकार 122वां संविधान संशोधन विधेयक राज्यसभा में पारित हो गया, जिसका मकसद सारे देश में समान वस्तु एवं सेवा कर (जीएसटी) लागू करना है।

 सत्तापक्ष व विपक्ष दोनों ने रुख लचीला किया तो इस विधेयक पर सहमति बनी, जिसे कर सुधार की दिशा में आजादी के बाद का सबसे बड़ा कदम बताया गया है।

 122वें संविधान संशोधन विधेयक से जीएसटी लागू करने का संवैधानिक प्रावधान होगा।

 इसके बाद जीएसटी बिल संसद से पास कराना होगा।

 एनडीए सरकार एक अप्रैल 2017 से नई कर व्यवस्था लागू करना चाहती है।

 उसके लिए आवश्यक है कि जीएसटी बिल संसद के शीतकालीन सत्र में पारित हो।

 अन्‍नाद्रमुक को छोड़ बाकी प्रमुख दलों ने संविधान संशोधन विधेयक पर जैसा सकारात्मक रवैया अपनाया, वैसा ही रुख उन्होंने तब दिखाया तो बेशक भारत अगले वित्त वर्ष में नई कर व्यवस्था के साथ प्रवेश करेगा।

 जीएसटी लागू होने के साथ कुछ अपवादों को छोड़कर पूरा भारत समरूप बाजार में तब्दील हो जाएगा।

 इससे कारोबार करना आसान होगा, आर्थिक गतिविधियों में तेजी आएगी और विश्व बैंक का अनुमान है कि इससे जीडीपी डेढ़ से दो फीसदी तक बढ़ेगी।

, लेकिन ये लाभ प्राप्त होने के पहले अमल संबंधी कुछ कठिन चुनौतियों से देश को गुजरना होगा।

 मलयेशिया जैसे देशों का तजुर्बा है कि जीएसटी लागू करने पर वहां भारी उथल-पुथल हुई।

 कोई भी नई व्यवस्था आने पर अमल संबंधी कठिनाइयां आती हैं।

 खासकर उन छोटे कारोबारियों को दिक्कत होती है, जिनके पास कर-गणना और उसे समय पर चुकाने का तंत्र नहीं होता।

 जीएसटी में टैक्स अनेक स्तरों पर मसलन उत्पादक, बिचौलिये और खुदरा कारोबारी को चुकाना होगा।

 यह सहजता से हो, इसके लिए कारोबारियों में प्रक्रियागत जागरूकता लाने की जरूरत होगी।

 केंद्र ने कर वसूली को कुशल बनाने हेतु उच्च तकनीक आधारित तंत्र बनाने की बात कही है।

 आशा है जीएसटी लागू होने से पहले ऐसा दोषमुक्त तंत्र अस्तित्व में आ जाएगा।

 दूसरी तरफ फिलहाल यह तय नहीं है कि जीएसटी की दर क्या होगी।

 केंद्र सरकार के मुख्य आर्थिक सलाहकार अरविंद सुब्रह्मण्यम ने अपनी रिपोर्ट में कहा था कि 15-15.5 प्रतिशत दर रखी जाए, तो केंद्र और राज्यों दोनों में से किसी को राजस्व का नुकसान नहीं होगा।

 कांग्रेस अधिकतम दर 18 फीसदी रखने की वकालत करती रही है।

 इस बिंदु पर मकसद आम लोगों को परोक्ष करों के बोझ से राहत देना तथा मुद्रास्फीति को नियंत्रित रखना होना चाहिए।

 जीएसटी बेशक प्रगतिशील कदम है।

 आशा है कि इसके लागू होने के बाद कर सुधारों की प्रक्रिया और आगे बढ़ेगी।

 इसका अगला चरण कुल कर उगाही में प्रत्यक्ष करों की मात्रा बढ़ाना और परोक्ष करों का हिस्सा घटाना होना चाहिए।

 ऐसा हुआ तो भारत के आधुनिक व न्याय आधारित अर्थव्यवस्था बनने का मार्ग अवश्य प्रशस्त होगा।

, सौजन्य – नईदुनिया (04.08.2016)।

