विवाद और वजह (दैनिक जागरण)।

कपूरथला में एक महिला द्वारा मनरेगा कर्मियों पर तेजाब फेंकने की घटना को महज जमीनी विवाद कह कर हल्के में नहीं लिया जा सकता।

 इसके पीछे राजनीतिक कारण भी नजर आ रहे हैं।

 इस घटना में सात महिलाएं झुलसी हैं।

 यह सवाल स्वाभाविक तौर पर उभरता है कि मनरेगा कर्मियों से उस महिला की क्या दुश्मनी हो सकती है जो खुद को जमीन का मालिक बताकर उस पर सरकारी इमारत बनाए जाने का विरोध कर रही है।

 उस महिला का दावा व दलीलें कितनी सही हैं, यह तो जांच का विषय हो सकता है लेकिन यह सवाल उठता ही है कि आखिर विवाद के चलते इस जमीन पर सामुदायिक भवन का नींव पत्थर रखने की क्या मजबूरी या जल्दबाजी थी।

 कहीं यह घटना चुनाव से पहले सियासी श्रेय लेने की होड़ में उठाए जा रहे कदम का नतीजा तो नहीं है।

 सियासी दलों व नेताओं को यह समझना होगा कि इस तरह के संवेदनशील मामलों में भी श्रेय लेना घी में आग डालने से कम नहीं है।

 यह आग और कई लोगों के लिए नुकसानदेय साबित हो सकती है।

 एक दिन पहले ही आम आदमी पार्टी में दो ऐसे लोगों को शामिल कर लिया गया जिनका नाम एक आपराधिक घटना में शामिल रहा है।

 भूल सुधार करते हुए उन्हें पार्टी से बेशक निकाल दिया गया हो लेकिन ऐसी घटनाओं से यही संदेश जाता है कि सियासी रोटियां सेंकने के लिए आनन-फानन में लिए गए फैसले न केवल राजनीतिक दलों को ही भारी पड़ सकते हैं बल्कि इससे समाज में भी सही गलत धारणाएं बनती हैं।

 अभी चुनाव का मौहाल गरमाता जा रहा है इसलिए सियासी दलों व नेताओं को सचेत व संवेदनशील होना होगा।

 तेजाब फेंकने जैसी घटनाएं दहलाने वाली होती हैं।

 कपूरथला जैसी बड़ी घटना पहले सुनी नहीं गई।

 अभी तक किन्हीं और कारणों से महिलाओं, युवतियों पर तेजाब फेंके जाने की घटनाएं सामने आती रही हैं लेकिन इस घटना की वजह बिल्कुल अलग है।

 जो भी हो, इससे यह सवाल भी उठता है कि आखिर आम आदमी को आसानी से तेजाब कैसे उपलब्ध हो रहा है।

 रोक के बावजूद तीखा तेजाब कहीं बाजार में आसानी से तो उपलब्ध नहीं है, इसकी भी जांच की जानी चाहिए।

 विवाद व रंजिश में ऐसी घटनाओं को अंजाम देने से पहले हर किसी को सोचना चाहिए कि इससे न केवल दूसरे की जिंदगी बर्बाद होती है बल्कि अपने को भी अंतत: संताप ही ङोलना पड़ता है।

 लुधियाना में एक युवती पर तेजाब फेंकने के मामले में हाल ही में अदालत ने उम्रकैद की सजा सुनाई है।

 ऐसे मामलों से सबक लेने की जरूरत है।

 वजह चाहे कोई भी रहे, कानून को हाथ में लेने का अंजाम कदापि सही नहीं हो सकता।

 स्थानीय संपादकीय : पंजाब ।

सौजन्य – दैनिक जागरण।

