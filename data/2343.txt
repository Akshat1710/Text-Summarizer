नए वर्ष में चुनौती (दैनिक जागरण)।

कुछ घंटे बाद ही 2016 बीता वर्ष हो जाएगा।

 रविवार को नई सुबह के साथ नया साल 2017 शुरू होगा।

 पहला दिन स्वागत, मौज-मस्ती और शुभकामना देने-लेने में बीतने के साथ अगले दिन सोमवार से नई चुनौतियों और संकल्पों से पाला पड़ने लगेगा।

 इसके बाद हर कोई हर क्षण नई-पुरानी परीक्षाओं के दौर से पूरे वर्ष गुजरेंगे और वर्ष के अंत में 2017 की समीक्षा होगी, तुलनात्मक विवरण प्रस्तुत किए जाएंगे।

 इसके बाद फिर से 2018 की चुनौती याद दिलाकर लक्ष्य तय कर दिए जाएंगे।

 वर्ष 2016 में कुछ चीजें बदलीं, तो कुछ बदलने की जगह बिगड़ गईं।

 बंगाल की हालत इससे जुदा नहीं।

 नए वर्ष में कई अहम कार्य हैं।

 सत्ताधारी तृणमूल के लिए 2016 तो काफी सुखद रहा।

 क्योंकि, विधानसभा चुनाव में अपार सफलता हासिल हुई।

 सिंगुर जमीन मामले पर सुप्रीम कोर्ट में जीत मिली।

 हालांकि, साल के अंतिम दो माह में नोटबंदी और सेना के अभ्यास को लेकर ममता काफी मुखर रहीं।

 नोटबंदी को लेकर नए वर्ष में भी वह लड़ाई जारी रखने के पक्ष में है।

 जिसकी शुरुआत साल के पहले दिन यानी एक जनवरी से ही शुरू कर रही हैं।

 ममता के लिए नए वर्ष का पहला महीना काफी अहम है।

 क्योंकि, जनवरी के तीसरे सप्ताह में वह ग्लोबल बिजनेस समिट आयोजित करने जा रही हैं।

 निवेशकों को आकर्षित करने की कोशिश होगी।

 इस में वह कितना सफल होती हैं यह तो वक्त बताएगा।

 पर, अपने पहले कार्यकाल में ममता अधिक कुछ नहीं कर पाई थीं।

 नए वर्ष में क्या होगा।

 क्योंकि, बेरोजगारी, गरीबी और राज्य की बदहाल आर्थिक स्थिति को सुधारना बड़ी चुनौती होगी।

 बंगाल की करीब 40 फीसद आबादी गरीबी रेखा के नीचे जी रही है।

 बेरोजगारी इनकी सबसे बड़ी समस्या है।

 स्वास्थ्य, शिक्षा, सड़क व पेयजल जैसी बुनियादी जरूरतों का हाल भी अच्छा नहीं है।

 ऐसा नहीं कि काम नहीं हुए।

 राज्य सरकार ने अपने संसाधनों से काफी कुछ किया और कर रही है, लेकिन केंद्र के साथ मुख्यमंत्री ममता बनर्जी का टकराव बड़ी समस्या है।

 इन स्थितियों को नए साल में बदलना चाहिए।

 उद्योग के लिए खुली सोच का परिचय देना श्रेयष्कर होगा।

 क्योंकि, लाख कोशिशों के बावजूद ममता सरकार के साढ़े छह वर्षो के शासन में बड़े उद्योग नहीं लग सके हैं।

 हालांकि, औद्योगिक माहौल बनाने के लिए नए वर्ष में नई उम्मीद के साथ ममता उद्योगपतियों का सम्मेलन आयोजित करने जा रही हैं।

 स्पष्ट है कि उद्योग-धंधे शुरू होने से जहां बेरोजगारी से लड़ना आसान होगा, वहीं सरकारी खजाने को भी समृद्धि मिलेगी।

 इसकी जगह इन कार्यो पर अनावश्यक विवाद खड़ा करके किसी को कुछ खास हासिल होने वाला नहीं है।

 नए साल में इस पक्ष पर गंभीरता से विचार करने की जरूरत है।

 सामूहिक और सर्वदलीय प्रयास से ही स्थितियां बदलेंगी।

 अगर, टकराव व राजनीतिक मतभेद जारी रहा तो स्थिति नहीं बदलेगी।

(स्थानीय संपादकीय:पश्चिम बंगाल)।

सौजन्य – दैनिक जागरण।

