पढ़ाई के साथ खेल की अनिवार्यता (नवभारत टाइम्स)।

केंद्र सरकार खेलकूद और शारीरिक शिक्षा को सिलेबस में अनिवार्य विषय के रूप में शामिल करना चाहती है।

 खेल मंत्री ने इस संबंध में मानव संसाधन मंत्रालय को पत्र लिखा है।

 उनका प्रस्ताव है कि खेलों पर सौ अंकों का एक पेपर हर किसी को पढ़ना होगा, जिसमें 50 अंक लाने पर ही किसी छात्र को पास माना जाएगा।

 इससे हमारे पाठ्यक्रम में एक ताजगी आएगी।

 हाई स्कूल स्तर पर हमारे कोर्सेज जड़ता के शिकार हो गए हैं।

 मान लिया गया है कि ज्यादातर बच्चे विज्ञान पढ़ेंगे, कुछ कॉमर्स पढ़ेंगे और बाकी बच्चे ह्यूमैनिटीज में जाएंगे।

, इन तमाम विषयों का ढांचा भी वर्षों से लगभग एक जैसा बना हुआ है।

 करियर को लेकर भी एक लीक सी बनी हुई है, जिस पर आंख मूंदकर बच्चे चले जा रहे हैं।

 इसके लिए शिक्षण तंत्र ही नहीं बल्कि समाज भी जवाबदेह है।

 जब ओलिंपिक और वर्ल्ड कप फुटबॉल जैसी प्रतियोगिताएं होती है, तब हम सिर पीटते हैं कि हमारे देश में वैसा स्पोर्ट्स कल्चर क्यों नहीं विकसित हो पा रहा है, जैसा दूसरे देशों में है।

 हम हसरत जरूर रखते हैं कि चीन की तरह मेडल्स जीतें, पर यह नहीं देखते कि वहां खेल को शिक्षा के अनिवार्य हिस्से के रूप में लिया जाता है।

, यही नहीं, एक खिलाड़ी को तैयार करने का काम कम उम्र से ही शुरू कर दिया जाता है।

 हमारे देश में आलम यह है कि फिजिकल एजुकेशन एक स्वैच्छिक विषय के रूप में तो शामिल किया गया है, लेकिन उसके नाम पर खानापूर्ति की जाती है।

 कई जगह तो इसके शिक्षक ही नहीं हैं।

 ज्यादातर स्कूलों में साल में एक-दो दिन इसके प्रैक्टिकल के नाम पर कुछ कवायद करा दी जाती है और आंख मूंदकर मार्कशीट पर नंबर बिठा दिए जाते हैं।

, देखना होगा कि खेल को अनिवार्य करने पर उसकी दशा फिजिकल एजुकेशन वाली न हो।

 इसकी सार्थकता तभी है, जब कुछ बच्चे खेल को अपना करियर बनाने के बारे में सोचें।

 खेल को पढ़ाई का हिस्सा बनाने के साथ ही नीचे से लेकर ऊपर तक इसका एक मजबूत इन्फ्रास्ट्रक्चर भी तैयार करना होगा।

 भारत में शिक्षा रोजी-रोटी से जुड़ी है।

 अभिभावकों को यकीन दिलाना होगा कि उनका बच्चा खेल की पढ़ाई करके भले ही महान खिलाड़ी न बने, पर वह बेरोजगार भी नहीं रहेगा।

 ऐसा नहीं हुआ तो यह अच्छा कदम भी एक रस्मअदायगी ही साबित होगा।

, सौजन्य – नवभारत टाइम्स।

