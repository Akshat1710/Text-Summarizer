सहयोग जरूरी (दैनिक जागरण)।

कालेधन पर प्रहार के लिए पांच सौ और हजार के नोट बंद करने के केंद्र सरकार के अहम फैसले के बाद कुछ बैंकों और एटीएम में सर्वर डाउन और कैश खत्म हो जाने की वजह से लोगों को असुविधा का सामना भी करना पड़ रहा है।

 आलम यह है कि लोगों के पास पैसे न होने की वजह से उनके रोजमर्रा के जरूरी खर्च पूरे नहीं हो पाने से उनमें घबराहट दिखने लगी है।

 विडंबना यह है कि केंद्र सरकार के विभिन्न मंत्रलयों ने विभिन्न प्रदेशों को एडवाइजरी जारी कर उन्हें पुराने नोट लेने के निर्देश तो दिए हैं, लेकिन राज्यों में ये आदेश पूरी तरह लागू नहीं हो पा रहे हैं, जिससे लोगों को असुविधा ङोलनी पड़ रही है।

ग्रामीण इलाकों में तो स्थिति और भी बदतर है।

 किसानों के पास गेहूं की फसल की बुआई के लिए खाद व बीज के लिए पैसा नहीं है।

 गांवों में एटीएम की सुविधा नहीं है, जिससे किसानों को खेतीबाड़ी छोड़ कर शहर व कस्बों में आना पड़ रहा है।

 यहां पहुंचने पर उन्हें कई बार मायूसी ङोलनी पड़ रही है, जब उन्हें कैश खत्म होने या सर्वर डाउन का बोर्ड लटका मिलता है।

 रोज-रोज खेतीबाड़ी छोड़ कर आना उनके लिए मुमकिन नहीं।

 मजदूर वर्ग भी परेशानी से अछूता नहीं है।

 उनकी मुश्किल इस लिए भी अधिक है कि उनमें से कइयों के पास बैंक एकाउंट्स भी नहीं हैं।

 ऐसे में कुछ स्वार्थी लोग पांच सौ रुपये के बदले सौ-सौ के चार नोट दे रहे हैं।

सरकार का काला धन के खिलाफ फैसला तो सराहनीय है, लेकिन सरकारी एजेंसियों को भी चाहिए कि लोगों की भीड़ और नए नोटों के बाजार में पूरी तरह उतारे जाने से पहले लोगों की मदद व सहयोग करें।

 बिलों के आधार पर जो भी पेमेंट हो उसे पुराने नोटों के साथ कबूल करें, जिससे लोगों में हड़कंप न मचे।

 नए नोटों के प्रचलन में अभी पंद्रह दिनों का समय लग सकता है, लोगों को भी चाहिए कि वे कुछ दिनों तक कम में ही गुजारा करें, क्योंकि सरकार का लक्ष्य देश से काले धन को समाप्त करना है।

 और हम सब को लक्ष्य को अंजाम तक पहुंचाने के लिए सरकार का भी सहयोग करना होगा।

(स्थानीय संपादकीय जम्मू-कश्मीर)।

सौजन्य – दैनिक जागरण, 12-11-2016।

