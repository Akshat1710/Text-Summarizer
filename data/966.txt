गोवध कानून पर जोर (राष्ट्रीय सहारा)।

गोवध पर भाजपा शासित राज्यों में सख्ती को लेकर प्रतिस्पर्धा तेज होती दिख रही है।

 पहले गुजरात में गोहत्या पर आजीवन कारावास की सजा के प्रावधान वाले कानून को पारित करने के एक दिन बाद छत्तीसगढ़ के मुख्यमंत्री रमन सिंह ने ऐलान किया कि गोहत्या करने वालों को फांसी पर लटका देंगे।

 आखिर भाजपा के शासन वाले सूबे गोहत्या को लेकर अचानक इतने अनुशासित और नियम-कायदों के अनुपालन को लेकर सख्ती के मूड में क्यों आ गए हैं।

 वैसे, गोहत्या या गोमांस को लेकर शुरू से संघ और भाजपा का स्टैंड अलहदा रहा है।

 जब-जब भाजपा सत्ता में आई है, उसने गोहत्या को मुद्दा बनाने से परहेज नहीं किया।

 मगर गोहत्या का मसला क्या सिर्फ भावना या आस्था के नाम पर इस्तेमाल कर फेंक देने या उस ओर से आंखें मूंद लेने भर से सुलझ जाएगी।

 बिल्कुल नहीं।

 इसके वास्ते मजबूत इच्छाशक्ति ही एकमात्र विकल्प है।

 मगर अफसोस कि ऐसा हो नहीं रहा है।

 अवैध बूचड़खानों को बंद किए जाने के शोर में कई असल मसले पीछे छूटते जा रहे हैं।

 सूचना के अधिकार के तहत जुटाई गई जानकारी के मुताबिक, भारत में कुल 1623 बूचड़खाने हैं, जिनमें से 675 सिर्फ भाजपा शासित राज्यों में हैं।

 यह भी आरोप लगते हैं कि ज्यादातर बूचड़खाने भाजपा के साथ-साथ संघ नेताओं के भी हैं।

 इन लोगों पर कैसे कार्रवाई होगी।

 वैसे, गुजरात और छत्तीसगढ़ सरकार का एक्शन में आना चौंकाता नहीं है।

 चूंकि, गुजरात में पहले से पशु संरक्षण कानून मौजूद है, जिसमें सजा का प्रावधान 10 साल था।

 लेकिन इसमें संशोधन कर सजा को उम्र कैद में बदल दिया गया।

 स्वाभाविक है, गुजरात में इसी साल के अंत में विधान सभा चुनाव होने हैं।

 चूंकि, गोवध हमेशा से भाजपा का केंद्रीय चुनावी मुद्दा रहा है।

 सो, भाजपा के लिए यह मुफीद लग रहा हो।

 वहीं, छत्तीसगढ़ में अगले वर्ष चुनाव होने हैं।

 और अभी से सख्ती के संकेत दिए जाने लगे हैं।

 अब जबकि गुजरात और छत्तीसगढ़ सरकार ने इस संवेदनशील मसले पर कदम बढ़ाया है तो लाजिमी है बाकी राज्यों में भी इसे लेकर क्रिया-प्रतिक्रिया हो।

 किंतु, सरकार को इससे इतर रोजगार के साधन मुहैया कराने के विकल्प पर भी गंभीरता से मंथन करना होगा।

 गोहत्या के नाम पर सियासत की छूट किसी को नहीं मिलनी चाहिए।

, सौजन्य- राष्ट्रीय सहारा।

