राज्यपाल का विरोध (दैनिक जागरण)।

नोटबंदी और उसके बाद राज्य के कुछ टोल प्लाजा पर सेना के जवान तैनात करने को लेकर केंद्र के साथ दो-दो हाथ करने को तैयार मुख्यमंत्री ममता बनर्जी ने अब राज्यपाल केसरीनाथ त्रिपाठी को अपना निशाना बनाया है।

 मुख्यमंत्री के सेना की गतिविधियों पर सवाल उठाने के बाद राज्यपाल ने सेना का पक्ष लिया।

 राज्यपाल ने कहा था कि सेना जैसे जिम्मेदार संगठन के बारे में कुछ बोलने से पहले किसी को भी सावधानी बरतनी चाहिए।

 सेना को नीचा दिखाने की कोशिश नहीं होनी चाहिए।

 राज्यपाल के इसी बयान पर मुख्यमंत्री भड़क गईं।

 सुश्री बनर्जी ने कहा कि राज्यपाल केंद्र की भाषा बोल रहे हैं।

 इस मुद्दे पर राज्यपाल का विरोध यहीं तक सीमित नहीं रहा।

 मुख्यमंत्री के राज्यपाल की आलोचना करने के बाद शिक्षा मंत्री पार्थ चटर्जी के नेतृत्व में सात सदस्यीय मंत्रियों का प्रतिनिधि मंडल ने राजभवन जाकर उनसे मुलाकात की और सरकार को सूचित किए बिना कुछ टोल प्लाजा पर सेना के जवानों को तैनात करने पर उन्हें ज्ञापन सौंपा।

 प्रतिनिधि मंडल ने भी सेना का समर्थन करने के लिए राज्यपाल की आलोचना की।

राज्यपाल से मिलने के बाद चटर्जी ने संवाददाताओं से बातचीत में कहा कि राज्यपाल खुद शहर में नहीं थे।

 बिना घटना की जानकारी लिए उन्हें इस तरह का बयान देना उचित नहीं था।

 हालांकि राज्यपाल ने प्रतिनिधिमंडल को बताया कि सेना के हवाले से उन्हें जो जानकारी मिली उसके आधार पर उन्होंने अपनी राय व्यक्त की।

 राज्यपाल के इस तर्क से प्रतिनिधिमंडल संतुष्ट नहीं हुआ।

 इसके पहले तृणमूल के नेता राजभवन के समक्ष प्रदर्शन भी कर चुके थे।

 चटर्जी ने कहा कि राज्यपाल भी राजनीतिक दल के नेता की भाषा बोल रहे हैं।

 राज्यपाल के इस आचरण को पार्टी अच्छी नजर से नहीं देख रही है।

सत्तारूढ़ दल तृणमूल कांग्रेस राज्यपाल के इस आचरण को अच्छी नजर से देखे या नहीं देखे लेकिन यह सच्चाई कि वह राज्य के संवैधानिक प्रमुख हैं।

 सेना के साथ कोई ओछी हरकत होती है तो राज्यपाल को बोलने का अधिकार है।

 राज्य की मुखिया की हैसियत से मुख्यमंत्री ममता बनर्जी ने सेना के रूटीन अभ्यास करने के दौरान उस पर घूस लेने का आरोप मढ़ दिया।

 यह कहां तक उचित है।

 ऐसी स्थिति में राज्यपाल ने सेना का पक्ष लिया है तो क्या गलत कर दिया।

 दरअसल सत्तारूढ़ दल द्वारा पश्चिम बंगाल में राज्यपाल का विरोध करना कोई नई बात नहीं है।

 वाममोर्चा के लंबे शासन में यहां कई मौके पर राज्यपाल का राजनीतिक विरोध हो चुका है।

 लेकिन वामपंथियों का विरोध करने का तरीका तार्किक और नीतिगत था।

 वामपंथी लोकतांत्रिक व्यवस्था में राज्यपाल की अवधारणा को ही खत्म करने की मांग करते रहे हैं।

 लेकिन तृणमूल कांग्रेस के नेता और खुद मुख्यमंत्री ममता बनर्जी ने जिस शैली में राज्यपाल का विरोध किया उसे न तर्कसंगत और न ही उचित कहा जाएगा।

 स्थानीय संपादकीय : पश्चिम बंगाल , सौजन्य – दैनिक जागरण, 05-12-2016।

