एसवाईएल पर असमंजस (दैनिक जागरण)।

सतलुज यमुना लिंक (एसवाईएल) नहर मामले में जिस बात की आशंका थी वही हुआ।

 सुप्रीम कोर्ट ने बुधवार को यथास्थिति बनाए रखने का आदेश दे दिया।

 पंजाब विधानसभा ने दो सप्ताह पहले किसानों को जमीन लौटाने का प्रस्ताव पारित किया था।

 इसके बाद आनन-फानन में रूपनगर, मोहाली, फतेहगढ़ साहिब व पटियाला मे किसानों की जमीनों का इंतकाल कर दिया गया।

 पटियाला में तो कुछ किसानों को फर्द के कागजात भी सौंप दिए गए।

 अब सुप्रीम कोर्ट के आदेश के बाद पंजाब सरकार व प्रदेश के किसानों के लिए असमंजस की स्थिति पैदा हो सकती है।

 कोर्ट ने रिसीवर नियुक्त करते हुए एक सप्ताह में जमीन को लेकर रिपोर्ट भी मांगी है।

 पंजाब के मुख्य सचिव व पुलिस महानिदेशक को भी रिसीवर नियुक्त किया गया है।

 जाहिर सी बात है कि उन्हें संविधान के दायरे में रहकर ही काम करना होगा।

 चार दशक से लटके इस मामले पर अभी तक सियासत ही ज्यादा होती आई है।

 हरियाणा व पंजाब के राजनीतिक दल इस मुद्दे पर अपनी रोटियां सेकते रहे हैं।

 पंजाब में आगामी विधानसभा चुनावों को देखते हुए इस पर होने वाली सियासत और गरमा सकती है।

 एक-दूसरे से आगे निकलने के चक्कर में सियासी दल बढ़-चढ़कर बयान देते रहे हैं।

 वे यह भी नहीं देखते हैं कि उनके बयानों से कानून व्यवस्था के संकट की भी स्थिति पैदा हो सकती है।

 यह मुद्दा बहुत संवेदनशील है।

 पंजाब तो लंबे समय तक पहले ही आतंकवाद का संताप झेल चुका है।

 बेहतर यह होता कि दोनों राज्य बातचीत के द्वारा किसी सर्वमान्य नतीजे पर पहुंचते और इसमें केंद्र सरकार भी अपनी भूमिका निभाती।

 1973 में लुधियाना में अकाली दल ने श्री आनंदपुर साहिब प्रस्ताव पास कर हरियाणा को पानी देने का विरोध किया था।

 इसके बाद हलचल बढ़ गई थी।

 1981 में केंद्र सरकार ने दोनों राज्यों में विवाद खत्म करने की कोशिश की थी।

 दुर्भाग्य से केंद्र व पंजाब में जब भी अलग-अलग पार्टियों की सरकारें रहीं तो एक-दूसरे को जिम्मेदार ठहराती रहीं।

 जब दोनों जगह एक ही पार्टी की सरकारें रहीं तो केंद्र ने अपनी जिम्मेदारी नहीं निभाई।

 मौजूदा समय में अच्छा मौका है जब केंद्र व राज्यों में एक ही पार्टी या गठबंधन की सरकार है।

 केंद्र सरकार को संघीय ढांचे को ध्यान में रखते हुए विवाद के समाधान के लिए पहल करनी चाहिए।

 पानी का मसला दोनों राज्यों के लिए महत्वपूर्ण है।

 दोनों राज्यों के अपने-अपने हित हैं।

 हरियाणा का यदि तर्क है कि उसको उसके हिस्से का पानी मिलना ही चाहिए तो पंजाब का कहना भी सही है कि दूसरे राज्य को पानी देने से उसके हित प्रभावित होंगे।

 स्थानीय संपादकीय : पंजाब , सौजन्य – दैनिक जागरण, 01-12-2016।

