राहुल गांधी की राजनीतिक दुविधा (दैनिक ट्रिब्यून)।

जब वे एक जैसे सफेद कुर्ते पर काली नेहरू जैकेट पहनकर उत्तर प्रदेश विधानसभा चुनाव में प्रचार को निकले तो उन्हें देखकर लग रहा था मानो कोई जुड़वां भाई हों और शायद यही दृश्य 2019 के लोकसभा चुनाव में भी देखने को मिले।

 ये दोनों और कोई नहीं बल्कि अखिलेश यादव और राहुल गांधी हैं।

 इससे पहले जब ये दोनों अपने गठबंधन के ऐलान को लेकर संयुक्त प्रेस कानफ्रेंस कर रहे थे तो उसके नेपथ्य में कांग्रेस की वह त्रासदी झलक रही थी कि कैसे देश को आजादी दिलवाने में अहम भूमिका निभाने वाली यह राष्ट्रीय स्तर की पार्टी, जिसने स्वतंत्रता उपरांत भी देश के आधुनिक काल में काफी लंबे अर्से तक राज किया था, आज अपना वजूद कायम रखने की खातिर किसी क्षेत्रीय दल का पिछलग्गू बनने को विवश है।

इसमें कोई शक नहीं कि देश की मौजूदा राजनीति परिवारवाद की रिवायत में बुरी तरह ग्रस्त है।

 उत्तर प्रदेश में तो यादव कुनबे ने अपने वंश के अनगिनत लोगों को सत्ता और मलाईदार कुर्सियों पर बैठाकर वंशवाद का चलन शुरू करने वाले नेहरू-गांधी परिवार को कहीं पीछे छोड़ दिया है।

 खुद मौजूदा मुख्यमंत्री अखिलेश यादव को यह पद अपने चाचा शिवपाल सिंह यादव की प्रतिद्वंद्विता के बावजूद समाजवादी पार्टी के संस्थापक और पिता मुलायम सिंह यादव का बेटा होने की वजह से मिला है, और दूसरी तरफ राहुल गांधी हैं जो अपने जन्मजात अधिकार की वजह से कांग्रेस के राष्ट्रीय उपाध्यक्ष बनाए गए हैं।

बिहार में कांग्रेस सरकार सत्ता पक्ष में इसलिए है क्योंकि वहां उसने दो प्रभावशाली क्षेत्रीय दलों की बैसाखियों की मदद से विधानसभा चुनाव लड़ा था और अब उसने वही रणनीति अपनाते हुए उत्तर प्रदेश में सत्तारूढ़ समाजवादी पार्टी के साथ गठजोड़ कर इस राज्य में भी भाग्य बनाने का फैसला किया है।

यह सभी को मालूम है कि राहुल गांधी कोई स्वाभाविक राजनेता नहीं हैं।

 हालांकि उन्होंने अपने पिता राजीव गांधी के पदचिन्हों पर चलते हुए यह काम सीखने की भरसक कोशिश की है, लेकिन जिस तरह राजीव ने तकनीक और प्रगति को आधार बनाकर राजनीति में खुद का एक अलग मुकाम बना लिया था, उसकी बनिस्पत लगता है राहुल अपने ऊपर थोपे गए राजनीतिक उत्तराधिकार की जिम्मेवारी जबरदस्ती ढो रहे हैं।

 अपने विरोधियों को आड़े हाथों लेने के उनके सारे भागीरथी प्रयास अक्सर व्यर्थ ही जाते हैं।

 दूसरी तरफ चुनाव प्रचारों में जिस उत्साह से उनकी बहन प्रियंका गांधी का स्वागत कांग्रेस कार्यकर्ता और महिलाएं करती हैं वह अपनी दास्तां खुद बयां करता है।

कांग्रेसजनों को उम्मीद है कि पंजाब के चुनाव नतीजे पार्टी की तकदीर को फिर से बनाने वाले सिद्ध होंगे।

 उत्तर प्रदेश में इसकी रणनीति इस अंदरूनी विश्वास पर आधारित है कि वहां सत्ता की चाबी ताकतवर क्षेत्रीय दल से जुड़कर प्राप्त हो पाएगी क्योंकि उसे आभास हो गया है कि कर्नाटक में जहां इन दिनों उसकी सरकार है, वहां आगामी चुनाव में नतीजे विपरीत रहने वाले हैं।

परिवारवादी राजनीति का यह तकाजा होता है कि जानशीन शासक अपने राजनीतिक कौशल और नेतृत्व वाले गुण को सिद्ध कर दिखाए।

 इंदिरा गांधी ने आरंभिक लड़खड़ाहट के बाद इस खासियत को तब बखूबी सिद्ध कर दिखाया था, जब उन्होंने न सिर्फ दो बार कांग्रेस का विभाजन करते हुए इसका चेहरा-मोहरा बदलकर रख दिया था बल्कि कुछ अवधि के लिए इमरजेंसी लगाकर उन्होंने उस व्यवस्था की चूलें तक हिलाकर रख दी थीं, जिसकी नींव पर भारतीय लोकतंत्र का वजूद टिका है।

उनके मुकाबिल राहुल गांधी के अंदर वैसी लपट नहीं है।

 अपने चुनावी भाषणों को भले ही वे जोरदार आवाज और भाव-भंगिमा से आक्रामक बनाने का प्रयास करते हैं लेकिन अंततः वे थोथे सिद्ध होते हैं, और कई मौकों पर प्रधानमंत्री नरेंद्र मोदी ने अपने संबोधनों में उनके इस अंदाज का काफी मखौल तक उड़ाया है।

इसलिए कांग्रेस को यह पता नहीं है कि इससे उबरने के लिए किया क्या जाए, सिवाय इसके कि जितना हो सके, राजनीति के खेत में हल चलाते रहो।

 प्रियंका नहीं चाहती कि उसकी वजह से भाई को हटना पड़े।

 सोनिया गांधी को स्वास्थ्य संबंधी परेशानियां हैं और वे अब इस उम्र में नहीं हैं कि देश के दूरदराज के गांवों-देहातों में जाकर थका देने वाला चुनाव प्रचार करने की ताब सह सकें।

कांग्रेस के बहुत से नेता जो अभी तक पलायन करके अन्य दलों में नहीं गए हैं, उन्हें भी अब पार्टी के धूमिल भविष्य का आभास हो चला है।

 दुनिया के विकासशील देशों पर नजर डालें तो ज्यादातर मुल्कों में किसी-न-किसी तरह की अधिनायकवादी व्यवस्था या तो शुरू से है या फिर आजादी दिलवाने वाली पार्टी के आभा खो देने के बाद बनी है।

 गनीमत की बात है कि भारत का लोकतंत्र अपनी तमाम कमियों के बावजूद आज भी कायम है।

 लेकिन इसमें जटिलता का कारक बिना शक सत्तारूढ़ भारतीय जनता पार्टी के नेता बनते हैं।

 हालांकि खुद प्रधानमंत्री वंशवाद के ठप्पे से मुक्त हैं लेकिन उनके पास लोकतंत्र की स्थापित रिवायतों पर चलने का समय नहीं है।

 उन्होंने समय-समय पर की जाने वाली प्रेस वार्ताओं को आयोजित करने की परिपाटी छोड़ दी है जो किसी लोकतंत्र के लिए रूह जैसी जरूरी होती हैं।

 इसकी बजाय मोदी पहले से तय किए गए सवाल-जवाब वाले टेलीविजन इंटरव्यू देने तक खुद को सीमित किए हुए हैं और ट्वीटर के जरिए लोगों तक पहुंचने वाला मार्ग चुनना पसंद करते हैं।

अभी जिस मंजिल की तरफ भारत बढ़ रहा है, उसकी राह में काफी राजनीतिक संघर्ष आज भी जारी हैं और आगे भी रहेंगे।

 बीजेपी ने यह साबित कर दिया है कि जनता को चुनावी भाषणों में जोशीले नारों के जरिए उकसाकर और सुर-से-सुर मिलवाकर कैसे अपना उल्लू सिद्ध किया जा सकता है।

कांग्रेस की दुविधा ऐसे समय में बनी है जब देश ऐतिहासिक प्रगतिशील समय से गुजर रहा है।

 वैसे भी उसके पास राहुल का कोई विकल्प नहीं है क्योंकि जिस ढर्रे पर कांग्रेस का विकास हुआ है वह एक परिवार के जादुई तिलिस्म पर टिका है।

 इसलिए यह राहुल की किस्मत में बदा है कि वे खुद को बतौर एक नेता स्थापित करने वाले प्रयास जारी रखें ताकि कांग्रेस का कुनबा इकट्ठा बना रहे।

सोनिया गांधी ने अपना जो योगदान देना था वह दे चुकी हैं।

 राजीव गांधी की हत्या के बाद शोक-काल बीतने पर उन्होंने पार्टी की बागडोर अपने हाथ में ली थी और दस साल तक चली यूपीए सरकारों को स्थापित करने में महत्वपूर्ण भूमिका अदा की थी।

 तब उन्होंने अपने मशहूर परिवार की विरासत को आगे ले जाना अपना फर्ज समझा था।

 अगर राहुल एक हारे हुए सेनापति के तौर पर उभरते हैं तो सोनिया अपने भाग्य से समझौता करने की बजाय और कुछ नहीं कर सकतीं।

बेशक भारत की जनता राजनेताओं द्वारा राजनीति में परिवारवाद को स्थापित किया जाना हेय दृष्टि से देखती है तथापि वह इसे माता-पिता द्वारा अपने बच्चों को विरासत सौंपने वाले कार्य सरीखा नैसर्गिक समझकर अपनी स्वीकार्यता दिखा देती है क्योंकि भारतीय सामाजिक व्यवस्था में बच्चों और खासकर लड़कों को अपनी विरासत सौंपकर उनका भविष्य बनाना मां-बाप का फर्ज समझा जाता है।

मोदी द्वारा अपनी पारिवारिक जिंदगी के प्रति विरक्ति वाला भाव अपनाने के बावजूद उनके मंत्रिगण जिसमें गृहमंत्री राजनाथ सिंह भी शामिल हैं, अपने-अपने बच्चों को विधानसभा चुनावों में लाभप्रद स्थिति में रख रहे हैं।

 अतएव परिवारवाद जिंदाबाद।

– एस. निहाल सिंह, सौजन्य- दैनिक ट्रिब्यून।

