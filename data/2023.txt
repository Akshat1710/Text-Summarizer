कला को बख्शो (दैनिक ट्रिब्यून)।

कला का गला ऐंठने पर आमादा रूढि़वादी सोच के पैरोकारों ने फिल्म ‘पद्मावती’ के निर्देशक से मारपीट की है।

 घटना के बाद फिल्म निर्देशक संजय लीला भंसाली अपनी यूनिट समेटकर मुंबई लौट गये।

 यही हमलावर करणी सेना के कर्ताधर्ता भी चाहते थे।

 ऐसे में जबकि फिल्म की कहानी सार्वजनिक नहीं हुई और न ही कोई प्रोमो बाहर आया है, कैसे अनुमान लगाया गया कि फिल्म से राजपूतों की छवि खराब हुई है।

 आरोप है कि फिल्म में आक्रमणकारी अलाउद्दीन खिलजी व रानी पद्मावती का प्रेम-प्रसंग दिखाया गया है जबकि किले पर हमले के बाद रानी ने हजारों महिलाओं के साथ जौहर किया था।

 दरअसल ‘पद्मावत’ महाकवि मलिक मोहम्मत जायसी की कालजयी रचना है, जिसकी नायिका पद्मावती है।

 संभव है तथ्यों में कोई विसंगति हो मगर फिल्में मनोरंजन का साधन होती हैं, इतिहास नहीं।

 फिर किसी विवाद को  अदालत में चुनौती दी जा सकती है।

 प्राथमिकी दर्ज की जा सकती है।

 आखिर कौन ऐसे रूढ़िवादी सोच के पोषकों को हमलावर होने की इजाजत देता है।

 कहीं न कहीं राजनीतिक मौन स्वीकृति भी ऐसे तत्वों के हौसले बुलंद करती है।

नि:संदेह फिल्में मनोरंजन के लिये बनाई जाती हैं, जिसमें लीक तोड़ती परंपराओं के जरिये समाज में सकारात्मक संदेश देने का प्रयास किया जाता है।

 नफरत के खिलाफ सशक्त प्रस्तुति होती है।

 समाज को सहिष्णु बनाने का प्रयास होता है।

 पिछले कुछ अर्से से प्रगतिशील सोच, प्रेम व सहिष्णुता जैसी भारतीय नजरिये वाली सोच निशाने पर है।

 जिसके चलते साहित्य, कला, फिल्मों व कला के अन्य माध्यमों को प्रतिरोध का सामना करना पड़ रहा है।

 गाहे-बगाहे फिल्में व किताबें बैन करने की मांग होती है।

 कुछ समय पहले करण जौहर की फिल्म ‘ऐ दिल है मुश्किल’ का विरोध किया गया कि इसमें पाक कलाकार फवाद खान काम कर रहे थे।

 फिर पाक कलाकारों के बॉलीवुड में काम करने का विरोध हुआ।

 इससे पहले पीके, बाजीराव मस्तानी  और फिर उड़ता पंजाब का विरोध हुआ।

 ऐसी फिल्मों के विरोध से जहां दक्षिणपंथियों को बल मिलता है, वहीं किसी हद तक प्रचार के चलते फिल्मों का मुनाफा भी बढ़ता है।

 बहरहाल, कला की अभिव्यक्ति की राह में आने वाली बाधाओं को दूर करने की जिम्मेदारी-जवाबदेही सरकारों की भी है।

 संभव है कल हर नयी सोच के खिलाफ ऐसे विवाद हों।

 ये किसी स्वस्थ समाज के लिये शुभ संकेत नहीं है।

सौजन्य- दैनिक ट्रिब्यून।

