आखिर, किस मर्ज की दवा (राष्ट्रीय सहारा)।

जैसा कि आसानी से अनुमान लगाया जा सकता था, संसद के शीतकालीन सत्र की शुरुआत हंगामाई रही है।

 नरेन्द्र मोदी की सरकार के नोटबंदी के फैसले ने वह काम कर दिया है, जो विपक्षी एकता की सारी पुकारें ढाई साल में नहीं कर पाई थीं।

 सरकार के इस फैसले ने लगभग सारे के सारे विपक्ष को ही अपने खिलाफ एकजुट कर दिया है।

 संसद का सत्र शुरू होने से पहले से ही इस मुद्दे पर विपक्ष की जैसी एकता देखने को मिली है, इससे पहले भूमि अधिग्रहण अध्यादेश के खिलाफ ही देखने को मिली थी।

 याद रहे कि वह अध्यादेश मोदीराज के ऐसे बहुत ही दुर्लभ कदमों में से सबसे प्रमुख है, जिन्हें वापस लेने के लिए इस राज को मजबूर किया जा सका है।

 वैसे, नोटबंदी के उस तरह वापस लिये जाने के आसार इसलिए भी कम हैं कि तृणमूल और आप पार्टी को छोड़कर, दूसरी विपक्षी पार्टियां भी आम तौर पर मानकर चल रही हैं कि नोटबंदी के तीर को छूटने के बाद वापस नहीं लिया जा सकता है।

 उनका सारा जोर इससे हो रहे नुकसान को कम से कम करने और आम जनता को हो रहीं तकलीफों को घटाने पर है।

 जानकारों के अनुसार, प्रधानमंत्री शीतकालीन सत्र के पहले सप्ताह में संसद के दोनों सदनों में इस फैसले पर बहस के दौरान अनुपस्थित ही रहे हैं; क्योंकि संसद के बाहर हालात अभी अनुकूल नहीं हैं।

 शायद दूसरे सप्ताह में लाइनें कुछ छोटी हो जाएं।

 प्रधानमंत्री उसके बाद ही संसद का सामना करना चाहेंगे।

 प्रधानमंत्री के दुर्भाग्य से शहरों में लगीं इन कतारों के अलावा भी, नोटबंदी के इस फैसले ने आम आदमी पर और उसमें भी खासतौर पर बैंक-क्रेडिटडेबिट कार्ड आदि की सुविधाओं के उपयोग से आम तौर पर दूर ग्रामीण गरीबों पर मुसीबतों का जैसा पहाड़ तोड़ा है, वह भी इस एक सप्ताह के दौरान सब के सामने आ चुका है।

 नए नोटों में भुगतान न कर पाने के चलते उपचार के अभाव में कम-से-कम चार बच्चों का दम तोड़ना या नोट न बदलवा पाने की हताशा में आत्महत्या की दसियों घटनाएं, बेशक इन तकलीफों के अतिवादी सबूत हैं।

 कुछ आकलनों के अनुसार, नोटबंदी की मौतों का आंकड़ा 36 के पास पहुंच चुका है।

 इन मौतों की सीमापार से आतंकवादी हमलों में मौतों से तुलना करना या इन्हें शहीद बताना भले ही सही नहीं हो, फिर भी यह तो कहना ही पड़ेगा कि है तो यह भी भारतीयों की जिंदगियों का ही मामला।

 उधर, जानकारों के अनुसार इस नोटबंदी की और बुरी मार खाद-बीज आदि के लिए नकदी न जुटा पाने के चलते, किसानों के और इसी तरह अन्य छोटे काम-धंधे करने वालों के, उत्पादन और उनकी आय पर पड़ेगी और पड़ रही है।

 वास्तव में यह साधारण जन के खिलाफ और अर्थव्यवस्था के खिलाफ ही सर्जिकल स्ट्राइक ज्यादा नजर आती है।

 दूसरी ओर, इस नोटबंदी का काले धन पर वास्तव में कोई खास असर पड़ना संदिग्ध है, जबकि आतंकवाद और जाली नोटों के चलन पर फौरी उलट-पुलट के अलावा कोई और असर न पड़ना तय है।

 नोटबंदी के पहले सप्ताह में इस आशय के सारे दावे मुंह के बल गिर चुके हैं कि यह कदम समुचित तैयारियों के साथ उठाया गया है।

 पुराने या अमान्य कर दिए गए नोटों के पेट्रोल पम्पों, अस्पतालों, दवा की दुकानों आदि पर स्वीकार किए जाने के लिए पहले तय की गई 72 घंटे की अवधि दो बार बढ़ाकर अब 24 नवम्बर तक की जा चुकी है।

 बैंकों से नोट बदली और नकदी निकालने से संबंधित नियमों में हर रोज बदलाव हो रहे हैं।

 इनमें इस तरह के विचारहीन बदलाव भी शामिल हैं कि पहले नोट बदलने के लिए चार हजार रुपये की सीमा तय की गई, फिर हालात में सुधार के संकेतक के रूप में यह सीमा बढ़ाकर चाढ़े चार हजार रुपये की गई और उसके दो दिन बाद ही, यह सीमा आधी कर के दो हजार रुपया कर दी गई।

 इसी प्रकार पहले सप्ताह के अंत में चारों ओर से शादियों के सीजन का शोर मचने के बाद ही शादी के लिए एक खाते से ढाई लाख रुपये निकालने की इजाजत देने से लेकर करेंट एकाउंटधारी कारोबारियों के लिए हफ्ते में धन निकासी की सीमा पचास हजार रुपये करने, किसानों के लिए ऋण के आधार पर बीज, खाद आदि के लिए पच्चीस हजार प्रति सप्ताह की निकासी आदि के प्रावधान किए गए हैं।

 यह साफ तौर पर उक्त निर्णय से उठने वाले मुद्दों और आने वाली समस्याओं को हिसाब में न लिये जाने को ही दिखाता है।

 और भी सामान्य स्तर पर विभिन्न गणनाएं दिखाती हैं कि पांच सौ और हजार रुपये के नोटों को बंद करने से देश में मुद्रा के चलने में आई 80 फीसद की कमी की भरपाई करने के लिए पर्याप्त संख्या में दो हजार और पांच सौ रुपये के नये नोट छापने में ही कम-से-कम छह महीने का समय लगेगा।

 अगर काला धन होने की वजह से 30 फीसद नोट दोबारा सकरुलेशन में नहीं लाए जाने की बात सच मानकर चलें तब भी सितम्बर में आए रिजर्व बैंक के नए गवर्नर के दस्तखत वाले नए नोटों की छपाई दिसम्बर के अंत तक इस जरूरत को किसी भी तरह से पूरा नहीं कर सकती।

 साफ है कि इस योजना की तमाम अनुमानित तिथियां ही गलत नहीं निकली हैं, एक तरह से पूरी योजना ही तुगलकी है-नीयत से नेक किंतु अविचारपूर्ण।

 निर्णय के अधिकार का ऐसा केंद्रीकरण निर्णय से पहले चौतरफा विचार की संभावनाओं पर ही दरवाजा बंद करता है।

 इसी का नतीजा है कि सिर्फ विभिन्न राज्यों के मुख्यमंत्री इस कदम के खिलाफ आंदोलन ही नहीं कर रहे हैं, कृषि मंत्री, सहकारिता मंत्री आदि योजना लागू होने के बाद ही अपने-अपने क्षेत्रों के तकाजों के हिसाब से उसमें सुधार के लिए सुझाव दे पाए हैं।

 और इन सुझावों को भी वही वित्त मंत्रालय खारिज कर रहा है, जिसे खुद भी समूची अर्थव्यवस्था को उलट-पुलट करने वाले इस निर्णय की प्रक्रिया से बाहर रखा गया था।

 खुद वित्त मंत्री तक का कहना है कि उन्हें भी कम से कम कुछ सुन-गुन जरूर थी।

 निर्णय प्रक्रिया का ऐसा केंद्रीकरण ही ऐसे तुगलकी फैसलों की जड़ में होता है।

, – राजेंद्र शर्मा।

सौजन्य – राष्ट्रीय सहारा, 19-11-2016।

