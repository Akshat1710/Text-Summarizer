अपने देश के बाहर रोजगार तलाशने के तर्क (हिन्दुस्तान)।

गौरीशंकर राजहंसपूर्व सांसद और पूर्व राजदूत।

एक अमेरिकी विश्वविद्यालय का शोध कहता है कि प्रतिवर्ष लाखों श्रमिक रोजगार की तलाश में दूसरे देशों में जाते हैं और वहां से निश्चित कमाई नियमित रूप से अपने परिवार को भेजते हैं।

 ये श्रमिक मुख्यत: दक्षिण और दक्षिण-पूर्व एशिया से आते हैं और छोटा-मोटा हर तरह के काम करने को तैयार रहते हैं।

 भारत की हजारों नर्सें विदेश में कार्यरत हैं।

 इनकी मांग इंग्लैंड, अमेरिका और कनाडा जैसे उन्नत देशों में भी है, और खाड़ी देशों में भी।

 ये अंग्रेजी बोल लेती हैं, जिससे पश्चिमी देशों के अस्पतालों में काम पाने में इन्हें ज्यादा असुविधा नहीं होती।

 ये नर्सें अच्छा-खासा कमाती हैं।

 मोटी रकम परिवार को भेजती हैं, जिसके नतीजे में दूर देहात में, जहां न्यूनतम संसाधन भी नहीं हैं, बडे-बड़े आलीशान मकान खड़े हो जाते हैं।

 जबकि इनके इस पैसे का उस क्षेत्र के विकास में बेहतर इस्तेमाल हो सकता था।

 सड़क, अस्पताल और स्कूल बन सकते थे।

 उनके परिवार कोई व्यापार-व्यवसाय शुरू कर सकते थे।

, भारतीय नर्सों की तरह ही फिलीपींस की नर्सों की भी मांग है।

 एशियाई देशों में तो यह मांग बहुत अधिक है।

 भारतीय नर्र्सेंं रोजगार के लिए चीन नहीं जातीं।

 अब चीन में अपने बुजुर्गों की देखभाल के लिए फिलीपींस की नर्सों की मांग बढ़ी है।

 इन नर्सों की खासियत है कि ये नर्सिंग के अलावा घर के काम भी कर देती हैं, जबकि एशियाई नर्सें दोनों काम करने को तैयार नहीं होतीं।

 वे या तो नर्सिंग करेंगी, घर की साफ-सफाई करेंगी या बच्चों की देखभाल करेंगी।

 यही कारण है कि चीन, खासकर हांगकांग के अमीर फिलीपींस की नर्सों को प्राथमिकता देते हैं।

, अरब देशों में भी भारतीय मजदूर बहुतायत में हैं।

 इनके इन्फ्रास्ट्रक्चर को बनाने और उनके रख-रखाव में इनका भारी योगदान है।

 यहां पाकिस्तानी मजदूर भारतीय मजदूरों से रोजगार पाने और कमाई की होड़ में दिखते हैं।

 इनकी भी अच्छी कमाई होती है, जिसे इनके घरों को देखकर समझा जा सकता है।

 पर इन देशों में इन्हें कई बार भारी शोषण का भी शिकार होना पड़ता है।

 ऐसी तमाम शिकायतों के बाद भारतीय विदेश मंत्रालय ने विभिन्न देशों में फंसे ऐसे मजदूरों की भरपूर मदद की, जो सराहनीय है।

, हाल तक थाईलैंड एक संपन्न देश था, पर राजनीतिक अस्थिरता ने इस पर असर डाला।

 हालांकि, सैनिक शासन के बाद इसे अब स्थिरता मिली है।

 इसके अर्थशास्त्र की धुरी में भी भारतीय श्रमिक हैं।

 अकेले राजधानी बैंकाक में एक लाख भारतीय कार्यरत हैं।

 पर्यटन का बड़ा आकर्षण होने के कारण यहां भारतीयों के लिए रोजगार पाना भी आसान है।

 थाईलैंड में एक सुविधा और है कि किसी भी विदेशी को यहां छह महीने के लिए ‘टूरिस्ट वीजा’ मिल जाता है।

 इसलिए कोई भारतीय छह महीने तक वहां काम कर और अच्छी कमाई करके भारत लौट जाता है या पास-पड़ोस के किसी दूसरे देश में चला जाता है।

, एक और नाम वियतनाम का है।

 वहां यद्यपि संपन्नता आ रही है, परंतु वियतनामी मजदूर पड़ोसी देशों खासकर सिंगापुर, मलेशिया और थाईलैंड जाकर मजदूरी करते हैं और वहां से पैसा कमाकर अपने देश लाते हैं।

 दक्षिण कोरिया में संपन्नता है और वहां के संपन्न लोग विदेशियों को थोड़े-थोड़े समय के लिए रोजगार दे देते हैं।

 विदेशी मजदूरों को आकर्षित करने के लिए वे उन्हें साल में एक महीने की छुट्टी तनख्वाह समेत और आने-जाने का खर्च भी देते हैंं।

 उत्तर कोरिया की बात अलग है।

 वहां तानाशाही के कारण एशियाई देशों के लोग खासकर महिलाएं रोजगार के लिए नहीं जाना चाहतीं।

, शोध यह भी बताता है कि भारत में प्रशिक्षित मजदूरों की भरमार है और आज की तारीख में चीन के बाद भारत की जनसंख्या सबसे अधिक है।

 यह यहां के लोगों के लिए विदेशों में व्यापार की संभावनाएं भी देखता है।

 ऐसे वक्त में, जब अमेरिका में रोजगार की संभावना पर सवाल उठने लगे हों, ये देश एक अच्छी संभावना दिखाते हैं।

 लेकिन एक बड़ी जरूरत विदेश जाकर कमाई करने वाले भारतीयों को अपनी कमाई के तार्किक इस्तेमाल की है।

 एक बड़ी जरूरत इन भारतीय श्रमिकों के संरक्षण की भी है कि वे इस प्रक्रिया में दलालों के चंगुल में न पड़ जाएं।

 यदि वे विपरीत हालात में उलझें भी, तो भारत सरकार उनकी मदद को तत्पर दिखाई दे।

(ये लेखक के अपने विचार हैं), सौजन्य- हिन्दुस्तान।

