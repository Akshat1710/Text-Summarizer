मूडीज अभी मोदी की मेहनत मानने के लिए राजी नहीं (दैनिक भास्कर)।

भाषण कला में प्रवीण और अदम्य उत्साह के धनी प्रधानमंत्री नरेंद्र मोदी पर इस बात से कोई फर्क नहीं पड़ेगा लेकिन, हकीकत यही है कि अमेरिकी रेटिंग एजेंसी मूडीज भारत की आर्थिक हैसियत बढ़ाने को तैयार नहीं है।

 यानी कालेधन के खिलाफ उनके द्वारा उठाए गए नोटबंदी और दूसरे कदमों पर अभी दुनिया की प्रतिष्ठित संस्थाएं कोई निर्णय नहीं देना चाहतीं बल्कि उन्हें उसके प्रभावों का इंतजार है।

 इसके उलट सरकार बेचैन है कि उसकी वैश्विक आर्थिक स्थिति की मान्यता बढ़े और निवेश आए।

आश्चर्य है कि रेटिंग बढ़ाने के लिए सरकार ने उसी तरह एजेंसी पर दबाव डाला जैसे अपने देश में कोई भी काम कराने के लिए दबाव डालने की परम्परा है।

 किंतु सरकार के दबाव के बावजूद मूडीज ने इसी 16 नवंबर को लिखे अपने पत्र में स्पष्ट कहा है कि भारत सरकार के प्रयासों से अभी वह हासिल नहीं हो सका है, जिसके आधार पर रेटिंग सुधारी जा सके।

 वित्त मामलों से जुड़े कुछ पूर्व अधिकारी रेटिंग एजेंसी पर दबाव डालने को उचित नहीं मानते।

 उनका कहना है कि उसे स्वतंत्र आकलन करने देना चाहिए और बताई गई कमियां दूर करने के प्रयास करने चाहिए।

 परंतु अपने लक्ष्य को तेजी से पाने में जुटी एनडीए सरकार के वित्त मंत्रालय के आर्थिक मामलों के सचिव शशिकांत दास ने न सिर्फ इस मसले पर मूडीज की सिंगापुर में बैठने वाली प्रतिनिधि मैरी डिरॉन से नार्थ ब्लॉक में नोक-झोंक की बल्कि उन्हें छह पेज का पत्र भी लिखा।

 सरकार को लगता है कि उसने महंगाई रोकने और सरकारी घाटा कम करने के लिए पर्याप्त कदम उठा लिए हैं, जिससे भारतीय अर्थव्यवस्था की साख बेहतर हो जानी चाहिए।

 उधर, मूडीज देश पर लदे कर्ज और बैंकों की बुरी स्थिति को कमजोर रेटिंग की वजह मानती है।

 उसनेे विश्लेषण दर्ज किया है कि बैंकों के 136 अरब डॉलर डूब रहे हैं और सरकार का कर्ज भले घटा हो लेकिन, उसका ब्याज काफी बढ़ गया है।

सरकार कहती है कि राजनीतिक अनिश्चितता यानी जोखिम का तत्व कम हुआ है।

 इन दावों के बावजूद अगर मूडीज दरें सुधारने को तैयार नहीं है तो इससे उसकी साख बढ़ती है और दबाव डालने वाले की साख घटती है।

 सरकार को चाहिए कि वह अर्थव्यवस्था की बेहतरी के लिए ठोस कदम उठाती जाए और उम्मीद करे कि एक दिन झक मारकर वह एजेंसी भारत के प्रयास को सराहेगी और अपनी रेटिंग सुधारेगी।

, सौजन्य- दैनिक भास्कर।

