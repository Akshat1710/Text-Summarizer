जजों की नियुक्तियां (दैनिक ट्रिब्यून)।

 =": #993366;"न्यायपालिका-कार्यपालिका में सहमति।

हाईकोर्टों में जजों की नियुक्ति को लेकर न्यायपालिका व कार्यपालिका के बीच लम्बे समय से चल रही कशमकश आखिर खत्म हुई।

 टकराव समाप्त होने के साथ ही अब हाईकोर्टों में रिक्त पड़े पदों पर नियुक्तियों का रास्ता साफ हो गया है।

 देश के 24 हाईकोर्टों में जजों के 464 पद रिक्त पड़े हैं।

 नतीजतन बड़ी संख्या में केस लंबित पड़े हैं।

 अब इन लंबित केसों पर जल्द सुनवाई की उम्मीद जगी है।

 जजों की नियुक्ति के लिए मौजूदा कॉलेजियम सिस्टम के स्थान पर राष्ट्रीय न्यायिक नियुक्ति आयोग बनाने से संबंधित एक कानून को रद्द करते हुए न्यायमूर्ति जे. एस. खेहर की अध्यक्षता वाली संवैधानिक पीठ ने सुझाव दिया था कि एनडीए सरकार चयन प्रक्रिया यानी मेमोरेन्डम ऑफ प्रोसीजर में संशोधन करे ताकि जजों की चयन प्रक्रिया में पारदर्शिता आ सके।

 इसके चलते मतभेद उभरे और चयन प्रक्रिया का मामला न्यायपालिका और कार्यपालिका के बीच एक वर्ष तक चक्कर काटता रहा।

 मतभेद मुख्यतौर पर चयन प्रक्रिया के दो अनुच्छेदों को लेकर थे।

 पहला, राष्ट्रीय सुरक्षा का हवाला देकर सरकार को कॉलेजियम द्वारा की गयी सिफारिश को रद्द कर सकने का अधिकार।

 दूसरा, कार्यपालिका की यह मांग की कि जजों के चयन में मदद के लिए सुप्रीम कोर्ट व हाईकोर्टों में सचिवालय स्थापित किये जायें।

 चयन प्रक्रिया को लेकर एक बार तो सरकार व न्यायपालिका के रिश्तों में इतनी कड़वाहट आ गयी थी कि तब मुख्य न्यायाधीश टी. एस. ठाकुर को सार्वजनिक मंच पर अपनी बात कहनी पड़ी थी।

तथापि, अब मुख्य न्यायाधीश जे. एस. खेहर ने ऐसा फार्मूला सुझाया है, जिससे रिश्ते सामान्य हो गये हैं।

 राष्ट्रीय सुरक्षा व जनहित को न्यायिक नियुक्ति पर आपत्ति का नया आधार स्वीकार करते हुए न्यायपालिका ने साफ कह दिया है कि नियुक्तियों में अंतिम निर्णय कॉलेजियम का ही होगा।

 दूसरा, न्यायपालिका ने सुप्रीम कोर्ट व हाईकोर्टों में सचिवालय स्थापित किये जाने की कार्यपालिका की मांग पर सहमति जता दी है।

 हालांकि, कॉलेजियम कुछ झुका जरूर है परन्तु उसने न्यायिक स्वतंत्रता को अक्षुण्ण बनाये रखा है।

 न्यायपालिका ने कार्यपालिका की एक और विवादास्पद मांग को मानने से इनकार कर दिया है कि उपयुक्त उम्मीदवारों के चयन में कॉलेजियम की मदद के लिए सेवानिवृत्त अथवा सेवारत जजों की कमेटी बनायी जाये।

 सरकार ने भी जिद छोड़ी और गैर-जरूरी टकराव समाप्त हो सका।

, सौजन्य- दैनिक ट्रिब्यून।

