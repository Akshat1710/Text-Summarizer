अनिश्चितता में घिरा उत्तर प्रदेश (दैनिक जागरण)।

युग कोई भी हो, दाता हमेशा चाहता है कि लेने वाला हमेशा याचक की मुद्रा में हो।

 इसमें कोई बदलाव स्वीकार नहीं होता।

 उत्तर प्रदेश में मुलायम सिंह यादव के परिवार में यही हो रहा है।

 पिता मुलायम सिंह ने पुत्र अखिलेश यादव को अपनी राजनीतिक विरासत सौंप कर उन्हें 2012 में मुख्यमंत्री बना दिया।

 पिछले साढ़े चार साल में मुख्यमंत्री अखिलेश का जितना विरोध उनके राजनीतिक विरोधियों ने किया उससे ज्यादा समाजवादी पार्टी और परिवार के मुखिया मुलायम सिंह ने किया है।

 बात चाहे मुख्यमंत्री के राजनीतिक फैसलों की हो या प्रशासनिक फैसलों की।

 विधानसभा चुनाव से छह महीने पहले घर की इस कलह का असर पूरे सूबे की राजनीति पर पड़ना तय है।

 इस घटनाक्रम से सबसे ज्यादा खुश बसपा होगी और दुखी भाजपा होगी।

 मुलायम सिंह ने 2012 में अखिलेश यादव को अपना राजनीतिक उत्तराधिकारी घोषित कर यह सुनिश्चित कर दिया कि उनके बाद पार्टी में अखिलेश का कद सबसे बड़ा होगा।

 सत्ता हस्तांतरण की इस योजना में यह अंतरनिहित था कि जब तक मुलायम सिंह यादव राजनीतिक रूप से सक्रिय हैं, पार्टी और परिवार के सुप्रीमो वही रहेंगे।

 शिवपाल यादव से उनके विभाग लेकर अखिलेश ने इस अघोषित वचनबद्धता को तोड़ दिया।

 अखिलेश ने जब यह कहा कि सारे फैसले नेता जी करते हैं, लेकिन कुछ फैसले मैं भी करता हूं तो उन्होंने पिता की खींची हुई लक्ष्मण रेखा लांघ दी।

 उसके बाद जो कुछ हुआ उसे मुलायम की यह जताने की कोशिश के रूप में देखा जाना चाहिए कि मुख्यमंत्री भले ही अखिलेश हों, पर सरकार के मामलों में भी उन्हीं का वीटो चलेगा।

 यह प्रकिया अभी जारी है।

 इसमें ताजा मामला अमर सिंह को राष्ट्रीय महामंत्री बनाए जाने का है।

, मुलायम सिंह अमर सिंह को अखिलेश, रामगोपाल और आजम खान के विरोध के बावजूद पार्टी में लाए।

 उन्हें पता है कि अमर सिंह की उन्हें क्यों और कितनी जरूरत है।

 इसलिए वे नहीं चाहते कि कोई उनके इस फैसले पर सवाल उठाए।

 अखिलेश और रामगोपाल यादव ने उन्हें बाहरी व्यक्ति बताकर सवाल उठाया तो मुलायम सिंह ने पार्टी में उनकी हैसियत और बढ़ा दी।

 मुलायम परिवार की इस कलह से पार्टी को चुनाव में नुकसान होना तो तय है।

 दरअसल यह लड़ाई वर्तमान से ज्यादा भविष्य के लिए लड़ी जा रही है।

 दोनों पक्ष अभी से तय कर लेना चाहते हैं कि चुनाव के बाद पार्टी पर अधिकार किसका होगा।

 इस दौरान एक नई बात उभर कर आई है।

 पिछले साढ़े चार साल से अखिलेश यादव में उनके समर्थक नेतृत्व के जिस गुण की तलाश कर रहे थे, उन्हें वह नजर आया।

 पिता की मर्जी और फैसले के खिलाफ जाकर शिवपाल यादव के विभाग छीनने का फैसला लेकर उन्होंने जता दिया कि वे नेतृत्व के लिए तैयार हैं।

 उसके बाद भले ही उन्हें मुलायम सिंह से मात मिली हो, लेकिन उन्होंने यह तो बता ही दिया कि वे मिट्टी के माधो नहीं हैं और हैं तो उसमें जान आ गई है।

 यही बात मुलायम सिंह को नागवार गुजरी है।

 अखिलेश की यह हार ही आगे चलकर उनके लिए जीत का सबब बनेगी, क्योंकि पिता से हार जाने में पुत्र के लिए शर्मिदगी की कोई बात नहीं है, लेकिन पिता पुत्र की नाफरमाबरदारी से घायल हैं।

 अब यह किसी से छिपा नहीं है कि समाजवादी पार्टी में दो खेमे बन गए हैं।

 यह भी कि अखिलेश मुलायम सिंह के खेमे में नहीं हैं।

 इस पूरे घटनाक्रम से समाजवादी पार्टी के विभाजन की नींव पड़ गई है।

 अभी अखिलेश के सामने मुख्यमंत्री पद खोने का डर है।

 जिस दिन यह डर निकल जाएगा, अखिलेश पिता की छाया और हो सकता है पार्टी से भी अलग हो जाएं।

 उम्र अखिलेश के साथ है और भविष्य भी।

 मुलायम सिंह यादव की राजनीतिक विरासत अंतत: उन्हीं की होगी।

 मुलायम चाहें तो भी और न चाहें तो भी।

, समाजवादी पार्टी में इस कलह का सबसे ज्यादा राजनीतिक फायदा बहुजन समाज पार्टी को हो सकता है।

 दलित और मुसलिम गठजोड़ की जिस कोशिश में कांशीराम कामयाब नहीं हो पाए उसमें शायद मायावती कामयाब हो जाएं।

 हालांकि यह कहना जल्दबाजी होगी फिर भी इसकी संभावना से इंकार नहीं किया जा सकता, लेकिन सवाल है कि क्या यह गठजोड़ मायावती को सत्ता में लाने के लिए काफी होगा।

 इस सवाल के जवाब में हमारे पास एक ही चुनाव का अनुभव है।

 1993 में सपा और बसपा का चुनाव पूर्व गठबंधन हुआ था।

 उस समय दोनों दलों के पक्ष में जबरदस्त माहौल था।

 पहली बार दलित, मुस्लिम और यादव साथ आए।

 कुछ गैर यादव पिछड़ी जातियों का भी उन्हें समर्थन हासिल था।

 तब भी इस गठबंधन को 176 और भाजपा को 177 यानी लगभग बराबर सीटें मिली थीं।

 1991 में 31.5 फीसदी वोट लेकर भाजपा 221 सीटें जीत गई लेकिन सपा बसपा 33.3 फीसदी वोट लेकर भी 177 सीटों पर अटक गई।

 इसलिए मायावती को सत्ता फिर से हासिल करने के लिए इन दो वर्गो के अलावा भी समर्थन की दरकार होगी।

 सवाल है कि वह वोट आएगा कहां से।

 क्योंकि पिछले कुछ समय में भाजपा 1991 की तो नहीं पर 1993 की स्थिति में पहुंचती दिख रही है।

 ऐसे में किसी पार्टी के लिए जीत सुनिश्चित नहीं नजर आती।

, उत्तर प्रदेश विधानसभा के आगामी चुनाव में हाशिये से बाहर निकलने के लिए कांग्रेस भी पूरा जोर लगा रही है।

 समस्या बस इतनी है कि कांग्रेस को पता नहीं कैसे यह मुगालता हो गया है कि उत्तर प्रदेश का मतदाता किसी ब्राहम्ण को मुख्यमंत्री बनाने के लिए तैयार बैठा है।

 पार्टी ने पहले शीला दीक्षित को मुख्यमंत्री के दावेदार के रूप में पेश किया, लेकिन अचानक वह राहुल गांधी की खाट पंचायत से गायब (शायद स्वास्थ्य कारणों से) हो गईं।

 अब पार्टी को एकदम से याद आया कि राहुल भी ब्राहम्ण हैं।

 इसलिए पंडित राहुल गांधी के पोस्टर लग रहे हैं।

 फिर भी राहुल गांधी कह रहे हैं कि वे जातिवाद में यकीन नहीं करते।

 कांग्रेस को लग रहा है कि जैसे नेहरू पंडित जवाहर लाल नेहरू के रूप में देश को स्वीकार्य बने वैसे ही वह भी बन सकते हैं।

 कांग्रेस की समस्या यही है कि वह अपनी हर समस्या का हल अपने अतीत में खोजती है।

 पार्टी भूल जाती है कि यह पचास और साठ का दशक नहीं है, देश इक्कीसवीं सदी में है।

, मुख्यमंत्री अखिलेश यादव को लगता है कि उनके कार्यो के आधार पर मतदाता उन्हें एक और मौका देगा।

 मतदाता से उम्मीद करने से पहले उन्हें अपने पिता और चाचा के आशीर्वाद की जरूरत है, क्योंकि उनके अश्वमेघ यज्ञ के घोड़े की रास उनके अपनों ने ही थाम रखी है।

 बसपा को सपा का स्वाभाविक विकल्प होना चाहिए था, पर पिछले कई चुनावों (विधानसभा व लोकसभा) से बसपा का गिरता ग्राफ आश्वस्त नहीं करता।

 इसके अलावा 1996 के बाद पहली बार भाजपा राज्य में सत्ता की गंभीर दावेदार नजर आ रही है।

लेखक :- (राजनीतिक विश्लेषक एवं वरिष्ठ स्तंभकार हैं)।

सौजन्य :- दैनिक जागरण , 22-09-2016।

