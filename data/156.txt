हम कब चेतेंगे (दैनिक जागरण)।

मेट्रो शहरों के साथ बिहार के पटना, गया और मुजफ्फरपुर जैसे शहरों में वायु प्रदूषण के आंकड़े दिल दहलाने वाले हैं।

 इससे भी ज्यादा भयभीत करने वाला तथ्य यह है कि दिवाली के अगले दिन पटना में वायु प्रदूषण का स्तर 16 गुना बढ़ गया।

 यह स्थिति राजधानी में रहने वाले हर व्यक्ति के लिए चिंताजनक है, लेकिन बुजुर्गों, बच्चों और गर्भवती महिलाओं के लिए तो यहां की हवा कतई मुफीद नहीं है।

 पटना सहित बिहार के अन्य शहरों में वायु प्रदूषण के खतरनाक स्तर को लेकर पहले भी कई बार राष्ट्रीय एवं अन्तरराष्ट्रीय संगठनों द्वारा आगाह किया जाता रहा है, लेकिन दुखद है कि संबंधित संस्थाओं ने इसे कतई गंभीरता से नहीं लिया।

 इतना ही नहीं, कुछ महीने पहले जब विश्व स्वास्थ्य संगठन ने पटना को देश के सर्वाधिक प्रदूषित शहरों की सूची में दर्शाया तो शासकीय संगठनों ने कड़ी आपत्ति जताते हुए रिपोर्ट को निराधार करार दिया।

 बहरहाल, एक के बाद एक सर्वेक्षणों की रिपोर्ट में एक जैसे तथ्य आने के बाद इस सच्चाई को नकारना आसान नहीं रह गया कि राजधानी पटना सहित बिहार के अधिसंख्य शहरों में वायु प्रदूषण का स्तर घोर खतरनाक हो चुका है।

 सवाल यह है कि जिन संस्थाओं पर इसे नियंत्रित करने की जिम्मेदारी है, वे इस सच्चाई को कब स्वीकार करेंगी।

 राज्य के शहरी क्षेत्रों की हवा को जहरमुक्त करने की कवायद कब शुरू होगी।

 पटना और अन्य शहरों के निवासियों को शुद्ध हवा कब नसीब होगी।

 सबसे बड़ा सवाल यह कि राज्य के नागरिक इस खतरे के प्रति खुद कब जागरूक होंगे।

बिहार में औद्योगिक प्रदूषण की समस्या नहीं है।

 यहां मुख्य रूप से धूल कणों तथा वाहनों द्वारा उत्सर्जित धुएं का प्रदूषण है जिसकी अधिकता के चलते राज्य में प्रदूषणजन्य बीमारियों की दर दिन-प्रतिदिन बढ़ रही है।

 राज्य के किसी भी शहर से गुजरिए, वाहनों की अधिकता के कारण सड़कों पर हर वक्त जाम की स्थिति रहती है।

 सड़कों पर जिस तेजी के साथ वाहनों की संख्या बढ़ रही है, वह न सिर्फ ट्रैफिक के लिए, बल्कि ्रपदूषण की दृष्टि से जन-स्वास्थ्य के लिए बड़ा खतरा बन रही है।

 वायु प्रदूषण घटाने के लिए दिल्ली सरकार ने कुछ दिन पहले ऑड-ईवेन प्रयोग किया था।

 इस प्रयोग के अच्छे नतीजे आए थे लेकिन राजनीतिक खींचतान तथा जन-असहयोग के कारण वह पय्रोग आगे नहीं बढ़ सका।

 वास्तव में पटना जैसे शहरों में भी ऐसे प्रयोगों की जरूरत है ताकि वायु प्रदूषण के स्तर को घटाया जा सके।

 शहरी क्षेत्रों में ग्रीन कवर की कमी भी वायु प्रदूषण बढऩे की एक अहम वजह है।

 सरकार के साथ-साथ आम लोगों को भी चाहिए कि अधिकाधिक संख्या में पौधे लगाएं।

 सड़कों का खस्ताहाल, प्रदूषण की एक अन्य वजह है।

 जाहिर है कि इस गंभीर समस्या के निपटने के लिए एक तरफ जहां सरकार को ठोस कदम उठाने होंगे, वहीं आम नागरिकों को भी अपनी जिम्मेदारी समझनी होगी।

 सरकार सड़कों की हालत दुरुस्त कराए, वाहनों की अतार्किक खरीद को हतोत्साहित करे तथा प्रदूषण नियंत्रण मानकों पर सख्ती से अमल कराए।

 वहीं नागरिकों को भी वाहनों के इस्तेमाल के मामले में समझदारी दिखानी चाहिए।

 गाडिय़ों के रखरखाव के साथ इस बात पर ध्यान देना होगा कि वाहन अपरिहार्य सीमा के बाहर तो प्रदूषण नहीं फैला रहे।

 सभी पक्षों के सचेत रहने पर ही वायु प्रदूषण का खतरा घटाया जा सकता है।

,  स्थानीय संपादकीय : बिहार ।

सौजन्य -दैनिक जागरण, 01-11-2016।

