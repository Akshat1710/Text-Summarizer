ईवीएम विवाद : कम न हो लोकतंत्र में आस्था (दैनिक ट्रिब्यून)।

अनूप भटनागर।

देश में चुनाव के दौरान मतदान केन्द्रों पर कब्जा, मतपेटियां लूटना और जगह-जगह हिंसा की घटनाओं पर काबू पाने के इरादे से ही निर्वाचन आयोग ने पहली बार 1998 के चुनावों में प्रयोग के तौर पर मध्य प्रदेश और राजस्थान के पांच-पांच तथा दिल्ली के छह विधानसभा निर्वाचन क्षेत्रों में इलेक्ट्रानिक वोटिंग मशीनों का इस्तेमाल किया था लेकिन हाल ही में संपन्न विधानसभा चुनावों में कुछ राजनीतिक दलों की पराजय के बाद इन दलों के नेताओं ने ईवीएम के साथ छेड़छाड़ की आशंका व्यक्त करते हुए फिर से मतपत्रों के माध्यम से ही मतदान की मांग करनी शुरू कर दी है।

देश के दसवें मुख्य निर्वाचन आयुक्त टी.एन. शेषन के कार्यकाल में चुनावों में इलेक्ट्रानिक वोटिंग मशीनों के प्रयोग की अवधारणा पर काम शुरू हुआ।

 उनके उत्तराधिकारी, डॉ. एम.एस. गिल ने इसे आगे बढ़ाया।

 देश के दो सार्वजनिक उपक्रमों ने इन मशीनों का निर्माण किया है और इसमें सुधार भी किये हैं।

 ऐसा नहीं है कि इन मशीनों की इलेक्ट्रानिक प्रोग्रामिंग के साथ छेड़छाड़ की आशंका पहले व्यक्त नहीं की गयी थी।

 इन मशीनों की विश्वसनीयता पर पहले भी भाजपा सांसद सुब्रह्मण्यम स्वामी और कुछ अन्य ने सवाल भी उठाये थे।

 इन आशंकाओं और फिर विस्तृत विचार विमर्श के बाद इन मशीनों में कागज की पर्ची निकालने की व्यवस्था भी लागू की गयी।

वोटिंग मशीनों की विश्वसनीयता पर सवाल उठाते हुए डा. स्वामी ने 2009 में दिल्ली उच्च न्यायालय में एक याचिका दायर की थी।

 उच्च न्यायालय ने जनवरी, 2012 में अपने फैसले में मतदान के साक्ष्य के रूप में इन मशीनों के साथ मतदान की पर्ची निकालने की व्यवस्था करने का डॉ. स्वामी को अनुरोध अस्वीकार कर दिया था।

 इसके बाद, स्वामी ने उच्चतम न्यायालय का दरवाजा खटखटाया।

 स्वामी ने अमेरिका सहित कई देशों में इलेक्ट्रानिक वोटिंग मशीनों के साथ ही कागज की पर्ची की व्यवस्था लागू किये जाने का हवाला देते हुए भारत में भी ऐसी व्यवस्था करने का अनुरोध किया था।

उच्चतम न्यायालय में निर्वाचन आयोग हालांकि बाद में इस तरह की व्यवस्था के लिये तैयार हो गया था लेकिन उसने शीर्ष अदालत में दावा किया था कि ईवीएम के साथ किसी प्रकार की छेड़छाड़ करना संभव नहीं है।

 हालांंकि इन मशीनों की विश्वसनीयता को लेकर उठे सवालों को ध्यान में रखते हुए आयोग ने 2011 में ही तकनीकी विशेषज्ञों का दल गठित करके इन मशीनों के साथ कागज की पर्ची निकालने की संभावना पर काम शुरू किया।

 इन मशीनों के डिजाइन में बदलाव करके इनमें वीवीपीएटी प्रणाली लगायी गयी और पहली बार सितंबर 2013 में इसका प्रयोग नगालैंड विधानसभा की एक सीट के लिये हुए उपचुनाव में किया गया।

 यह व्यवस्था सफल रही।

न्यायालय के तत्कालीन प्रधान न्यायाधीश पी. सदाशिवम‍् और न्यायमूर्ति रंजन गोगोई की पीठ ने 8 अक्तूबर, 2013 को अपने फैसले में कहा कि चरणबद्ध तरीके से यह व्यवस्था लागू की जाये।

 निर्वाचन आयोग ने 2014 के चुनावों के साथ ही इलेक्ट्रानिक वोटिंग मशीनों के साथ कागज की पर्ची निकालने वाली वीवीपीएटी प्रणाली शुरू की।

लेकिन 2017 में उत्तर प्रदेश और उत्तराखंड सहित पांच राज्यों के चुनाव नतीजों से हतप्रभ समाजवादी पार्टी, बहुजन समाज पार्टी और आम आदमी पार्टी को इलेक्ट्रानिक वोटिंग मशीनोंं में जो खोट नजर आया है, वह बहुत ही हैरान और परेशान करने वाला है।

 जिस तरह से कुछ राजनीतिक दलों ने ईवीएम की बजाय एक बार फिर मतपत्रों वाली पुरानी व्यवस्था लागू करने पर जोर दिया है, उससे यही लगता है कि वे चुनावों में धनबल और बाहुबल के प्रयोग को खत्म करने के हिमायती नहीं हैं।

 सबसे अधिक आश्चर्य तो आम आदमी पार्टी के रवैये को देखकर हो रहा है।

 गोवा के चुनाव में शून्य और पंजाब में दो-तिहाई बहुमत से सरकार बनाने का ख्वाब देख रही आम आदमी पार्टी की 20 सीटों पर सफलता के बाद ऐसा लगता है कि दिल्ली में आम आदमी पार्टी को अभूतपूर्व बहुमत दिलाने वाली वोटिंग मशाीनों से अचानक ही केजरीवाल का मोह भंग हो गया है।

सवाल उठता है कि यदि इस बार चुनावों में इलेक्ट्रानिक वोटिंग मशीनों के साथ छेड़छाड़ की आशंका व्यक्त की जा रही है तो फिर पंजाब, गोवा, मणिपुर के साथ ही दो साल पहले दिल्ली में सत्ता में आयी आम आदमी पार्टी, जिसे विधानसभा में 70 में से 67 सीटें मिली थीं, द्वारा उस समय वोटिंग मशीनों पर संदेह क्यों नहीं व्यक्त किया गया।

बेहतर होगा कि राजनीतिक दल चुनावों की स्वतंत्रता और निष्पक्षता बनाये रखने के निर्वाचन आयोग के प्रयासों में सहयोग करते रहें।

 इसके अलावा वे इन मशीनों के प्रयोग में छेड़छाड़ के आरोप लगाने और तरह-तरह के संदेह व्यक्त करने की बजाय अपनी असफलताओं के लिये आत्मनिरीक्षण करें ताकि लोकतांत्रिक प्रक्रिया को और अधिक मजबूत किया जा सके।

सौजन्य- दैनिक ट्रिब्यून।

