भीतरी वास्तविक नियंत्रण रेखा की पहचान भी जरूरी (दैनिक भास्कर)।

दिल्ली विश्वविद्यालय के रामजस कॉलेज में मारपीट से शुरू होकर राष्ट्रवाद की बहस अब गुरुमेहर कौर और उसकी सहेलियों को दुष्कर्म की धमकी देने के जिस स्तर तक उतर आई है, उससे जाहिर है कि कट्‌टरवाद तर्क और विमर्श की लोकतांत्रिक परम्परा में यकीन नहीं करता।

 भारतीय लोकतंत्र और उसकी दलीय प्रणाली के लिए यह खतरा सबसे बड़ा है और यही खतरा हमारे विश्वविद्यालयों और शिक्षण संस्थाओं की स्वायत्तता को भी हड़पने को आतुर है।

इस देश में जितना अधिकार एबीवीपी को अपने राष्ट्रवाद के प्रचार का है, उतना ही हक किसी और छात्र संगठन का है।

 लेकिन राष्ट्रवाद के इस विमर्श में दोनों संगठनों को उस वास्तविक नियंत्रण रेखा की मर्यादा का पालन करना चाहिए जो देश के भीतर राजनीतिक संगठनों के मध्य मौजूद हैं।

 अगर कारगिल शहीद की बेटी यह कह रही है कि मेरे पिता पाकिस्तान के कारण नहीं, युद्ध के कारण मारे गए तो उसके इस बयान की गहराई को समझना चाहिए न कि वीरेंद्र सहवाग की तरह उसका मजाक उड़ाना चाहिए।

युद्ध हमारी सभ्यता की मजबूरी है लेकिन, उसका गौरवगान मजबूरी नहीं है।

 समाज में युद्ध के प्रति आलोचना का भाव पनपना चाहिए और इसी से उसका विकल्प भी पैदा होता है।

 इसी तरह राष्ट्र के भीतर स्वतंत्रता और समता के बड़े मूल्यों को फलने-फूलने से रोकने का मतलब है उन सपनों के साथ छल करना जो उपनिवेशवाद विरोधी संघर्ष के दौरान हमारे पुरखों ने गढ़े थे।

 अगर स्वतंत्रता का मूल्य इतना गैर-जरूरी होता तो उसे संविधान के मूल अधिकारों में शामिल न किया गया होता।

 अभिव्यक्ति की स्वतंत्रता का मूल्य उसी का हिस्सा है और गुरुमेहर कौर उन्हीं अधिकारों की दुहाई दे रही है।

किंतु एबीवीपी के कार्यकर्ताओं ने न सिर्फ उसे धमकाया है बल्कि भाजपा के एक सांसद ने तो उसकी तुलना दाऊद से कर डाली है।

 यह दिक्कतें तब होती हैं, जब राष्ट्र को राज्य का पर्याय मान लिया जाता है और सत्तारूढ़ दल की आलोचना को राष्ट्र की आलोचना मान लिया जाता है।

 इतना ही नहीं जो राष्ट्रवाद की अलोकतांत्रिक परिभाषा से असहमत हो, उसे राष्ट्रविरोधी और आतंकी करार दिया जाता है।

 हालांकि, रामजस कॉलेज के प्राचार्य ने ठीक ही कहा है कि विचारों के बीच चाहे जितना टकराव हो पर वह व्यक्ति के बीच में नहीं होना चाहिए।

 पर क्या राज्य की बागडोर संभाले बैठे संगठन इसे समझेंगे।

, सौजन्य – दैनिक भास्कर।

