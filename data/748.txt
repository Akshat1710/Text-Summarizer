चालाकी बरत रहे विकसित देश (दैनिक जागरण )।

पेरिस में पर्यावरण पर जो बहस जारी है उसमें करीब 196 देश दुनिया की बनती-बिगड़ती हालत पर चर्चा कर रहे हैं।

 पिछले करीब 23 वर्षो में रियो की बैठक के बाद कई अंतरराष्ट्रीय सम्मेलन हुए हैं जिनमें राष्ट्राध्यक्षों से लेकर पर्यावरणविदें तक ने चर्चा की, लेकिन ढाक के तीन पात वाली कहावत ही चरितार्थ हुई है।

 पिछले वर्षो में पर्यावरण के हालात बद से बदतर ही हुए हैं।

 सारी बात तथाकथित विकास के चारों तरफ घूम रही है।

 विकासशील देशों का कहना है कि विकसित देशों ने जब सब कुछ पा लिया तो वे दूसरे देशों से क्यों यह कह रहे हैं कि आप पर्यावरण न बिगाड़ें।

 अमेरिका, ब्रिटेन जैसे देश जहां विकास अपने चरम पर पहुंच चुका है, विकास के दुष्परिणामों के प्रति दुनिया के विकसित होते देशों की भागीदारी पर चर्चा चाहते हैं ताकि दुनिया और न बिगड़ सके।

 हालांकि पारिस्थितिकी वापस तो आनी नहीं है, लेकिन विकसित देश चालाकी बरत रहे हैं।

 उनका आर्थिक सहयोग उसी कोष के तहत होगा जो वह पहले ही निर्धारित कर चुके हैं।

 इस विश्व कोष से हर चार डॉलर में से एक डॉलर जलवायु परिवर्तन के नाम पर खर्च होगा।

 साफ है इन देशों के ऊपर अतिरिक्त बोझ नही पड़ेगा।

, आस्ट्रेलिया के प्रधानमंत्री ने अपनी तरफ से एक अरब डॉलर की सहायता राशि निर्धारित की है।

 इसी तरह विश्व बैंक के अध्यक्ष ने विश्व बैंक से 2020 तक के लिए 29 अरब डॉलर इस पर खर्च करने के लिए कहा है।

 इसी तरह चाहे चीन हो या अमेरिका, या फिर ब्रिटेन, इन्होंने अपने अंतरराष्ट्रीय योगदान कोष से ही जलवायु परिवर्तन के लिए सहायता की पेशकश की है।

 वास्तव में ये सभी सहायता की बातें कोपनहेगन की उस निर्णय की कड़ी हैं जिसमें प्रति वर्ष विकसित देशों को 100 अरब डॉलर विकासशील देशों को मुआवजे के रूप देने हैं।

 दुर्भाग्य यह है कि किसी अलग कोष के बजाय वर्तमान अंतरराष्ट्रीय कोष का ही जलवायु परिवर्तन के लिए उपयोग होगा।

 सभी देशों से इस सम्मेलन में कहा गया है कि वे बताएं कि उनके पास बिगड़ते पर्यावरण को नियंत्रण में रखने के लिए क्या योजना है।

 साथ ही हर देश यह भी जानकारी दे कि पर्यावरण संरक्षण के लिए उनके कायदे-कानून क्या हैं।

 इसके अलावा आर्थिक समानता की दीर्घकालिक सोच, पर्यावरण संरक्षण में भागीदारी, भूमि उपयोग और वन विहीनता आदि आदि की जानकारी की अपेक्षा की गई है।

 सम्मेलन में इन सब चर्चाओं पर आधारित तीन उद्देश्यों को पूरा करना है।

 इसके लिए सभी देशों को सहमति बनानी होगी ताकि कानूनी रूप से सभी देशों को कार्बन उत्सर्जन को रोकने के लिए बाध्य किया जा सके।

 ऐसा इसलिए ताकि शताब्दी के अंत तक पृथ्वी का तापमान दो डिग्री सेल्सियस से अधिक न बढ़े।

, पेरिस सम्मेलन के मकसद को नकारा नहीं जा सकता, लेकिन क्या सम्मेलन के फैसलों से पृथ्वी बच सकेगी।

 इस पर पूरी शंका है।

 अंतरराष्ट्रीय समझौते निश्चित रूप से माने जाएंगे लेकिन एक सीमा तक ही, जबकि धरती के हालात इतने बिगड़ चुके हैं कि तात्कालिक अथवा दीर्घकालिक कदम भी हमें अपनी करनी से मुक्त नहीं कर पाएंगे।

 कारण यह है कि आज सुविधाग्रस्त समाज की आवश्यकताएं थमने वाली नहीं हैं।

 1दुनिया का हर देश और व्यक्ति अपने लिए सुविधाओं को जुटाने में जिस तरह जुटा है उसका हल हम शायद ही खोज पाएं।

 विकास की जो परिभाषा हमने गढ़ी है उससे कैसे समझौता हो सकता है।

 अगर बढ़ते शहरों को और स्मार्ट बनाने की योजना बराबर बनी रहेगी तो उस पर खपने वाले संसाधनों का बोझ तो पृथ्वी पर ही पड़ेगा।

 अब जब सब लाभ शहरों को ही मिलेगा तो फिर कस्बों ने क्या बिगाड़ा है।

 जाहिर है कि एक समय बाद वे भी स्मार्ट होना ही चाहेंगे।

 इस तरह दुनिया संभलेगी नहीं, बल्कि धीरे-धीरे हम गर्त में ही जाने की तैयारी करेंगे।

 दूसरी तरफ पर्यावरण नियंत्रण की आखिरी जिम्मेदारी उन्हीं के गले आ पड़ेगी जो आज भी कई मूलभूत आवश्यकताओं से वंचित हैं- चाहे वे देश हों या फिर समाज।

 कई अफ्रीकी देश जहां प्रकृति सुरक्षित है, उन्हें विकास न करके दुनिया को बचाने की जिम्मेदारी कैसे सौंपी जा सकती है।

 1दुनिया में लाखों बच्चे कुपोषण के कारण जीवन खो रहे हैं।

 लगभग 1.2 अरब लोग बुरे हालात ङोल रहे हैं।

 लगभग 2 ़6 अरब लोग बिना स्वच्छ पानी के जी रहे हैं।

, विकासशील और पिछड़े हुए देशों के लिए इस बैठक के परिणामों को लेकर उतना लगाव नही है, क्योंकि यह सम्मेलन ग्रीन एनर्जी, कार्बन-उत्सर्जन आदि पर केंद्रित है जबकि इन देशों का बड़ा सवाल बेहतर भोजन, स्वास्थ्य और शिक्षा पर अटका है और जो पूरी तरह सच भी है।

 असल में हमारी अंतरराष्ट्रीय बहस सही मुद्दों से भटकी हुई है।

 इसे सबसे पहले अपनी बहस की दिशा को निर्धारित करना चाहिए।

 सबसे बड़ा मुद्दा समानता का है।

 वह चाहे अंतरराष्ट्रीय स्तर का हो या फिर देश के भीतर।

 एक समाज सब कुछ भोगेगा और दूसरा वंचित रहेगा तो मुद्दा केवल पर्यावरणीय ही नहीं, बल्कि आर्थिक और सामाजिक भी होगा।

 हर देश सुविधाओं की नियंत्रण सीमा तय कर ले, क्योंकि ये सुविधाएं ही हैं जो सारी समस्याओं की जड़ हैं।

 एक तरफ स्मार्ट सिटी का शोर और दूसरी तरफ गांव में फैलती खामोशी हमें स्मार्ट तो नहीं बना सकती पर संकट की ओर ले जा रही है।

 जब एक तरफ एक समाज और देश के पास सब कुछ हो और दूसरा वंचित हो और बिगड़ते पर्यावरण को वही भुगते तो सब कुछ चरमरा जाना तय है।

 जलवायु परिवर्तन किसान, किसानी और गांव को कहीं अधिक प्रभावित करता है।

 सभी देशों को पहले आत्ममंथन करना चाहिए कि क्या उनके यहां हालात ठीक ठाक हैं।

 कहावत भी है कि पहले घर सुधरे और तब दुनिया।

 कम से कम यह बात पर्यावरण के मामले में अधिक महत्व रखती है।

 पेरिस या यूरोप का पर्यावरण कितना भी बेहतर हो लेकिन वह हमारे किस काम का।

 अपने देश के लोग तो बाढ़ सूखे और धुंध में ही फंसे हैं।

 हमारे लिए घर की बहस अधिक महत्वपूर्ण है, न कि पेरिस के फैसले।

,  ।

सौजन्य :- दैनिक जागरण ,10.12.2015,डॉ अनिल प्रकाश जोशी( हिमालयन एनवायर्नमेंटल स्टडीज एंड कंजरवेशन आर्गनाइजेशन के प्रमुख हैं)।

