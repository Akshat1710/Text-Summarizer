आतिथ्य की नजीर (दैनिक जागरण)।

गुरु गोविंद सिंह के 350वें प्रकाशोत्सव में शामिल होने के लिए देश-विदेश, खासकर पंजाब से पटना पहुंच रहे लाखों श्रद्धालुओं की सुविधा का शानदार इंतजाम करके बिहार सरकार ने यादगार कार्य किया है।

 इससे भी महत्वपूर्ण बात यह है कि धार्मिक सीमाओं से बाहर निकलकर पटनावासियों ने सिख श्रद्धालुओं के प्रति अभूतपूर्व आतिथ्य प्रदर्शित किया जिसकी वजह से यह गुरु-पर्व पूरी राजधानी का पर्व बन गया है।

 पहली बार पंजाब सहित देश-दुनिया के तमाम हिस्सों से बड़ी संख्या में श्रद्धालु यहां पहुंच रहे हैं तो इसका श्रेय राज्य सरकार के शानदार इंतजाम तथा बिहार की आतिथ्य परंपरा को जाता है।

 इससे बेशक बिहार की छवि पर सकारात्मक प्रभाव पड़ेगा तथा भविष्य में तीर्थाटन व पर्यटन के लिए बिहार आने वालों की संख्या में उल्लेखनीय इजाफा होगा।

 यह सब कुछ अनायास नहीं हुआ।

 कम से कम एक साल से बेहद गंभीरतापूर्वक चल रही तैयारी का मुख्यमंत्री नीतीश कुमार खुद समय-समय पर जायजा ले रहे थे।

 तख्त श्री हरमंदिर साहिब पटना के सर्वाधिक घने एवं संकरे इलाके में इस आयोजन की तैयारी आसान नहीं थी लेकिन शासकीय तंत्र ने बेहतरीन योजना बनाकर कल्पना को साकार कर दिखाया।

 राज्य सरकार के लिए यह बेशक बड़ी उपलब्धि है कि प्रकाशोत्सव में पहुंच रहे सिख श्रद्धालु बेझिझक यह बात कर रहे हैं कि यह आयोजन पंजाब में होता तो भी इतनी शानदार व्यवस्था संभव नहीं होती।

 ये श्रद्धालु खुले मन से मुख्यमंत्री नीतीश कुमार की तारीफ कर रहे हैं।

 प्रकाशोत्सव के शानदार आयोजन का बिहार को दूरगामी लाभ मिलेगा।

 सरकार और हर नागरिक की जिम्मेदारी है कि प्रकाशोत्सव के अंतिम 72 घंटों में भी सुप्रबंध एवं आतिथ्य का यह डंका इसी तरह बजता रहे।

 स्थानीय संपादकीय : बिहार , सौजन्य – दैनिक जागरण।

