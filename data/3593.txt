हिंदू शादी का हक (दैनिक ट्रिब्यून)।

पाकिस्तान में आतंकवाद की नई लहर के बीच एक अच्छी खबर दबकर रह गई कि सात दशक बाद वहां हिंदुओं को विवाह का कानूनी हक मिलेगा।

 हालांकि इंसान के विवाह के मूलभूत अधिकार को कानूनी मान्यता मिलने में सत्तर साल लगना भी विडंबना है।

 ऐसे दौर में जब पाक में अल्पसंख्यक लगातार निशाने पर हैं, हिंदुओं के विवाह को कानूनी दर्जा मिलना बड़ी बात है।

 सही मायनो में यह हिंदुओं का अपना पहला कानून बना है।

 पाक की डेढ़ प्रतिशत हिंदू आबादी को इसका लाभ मिलेगा।

 हालांकि सिंध प्रांत, जहां हिंदुओं की ज्यादा आबादी है, वहां इससे मिलते-जुलते प्रावधान हैं, बावजूद इसके कि उसमें कई तरह की खामियां हैं।

 कुछ रुढ़िवादी इस्लामिक संगठनों ने कानून का विरोध किया मगर कमोबेश सभी राजनीतिक दलों ने समर्थन किया।

 वैसे पाकिस्तानी संसद के निचले सदन नेशनल असेंबली में इस विधेयक को पहले ही पारित किया जा चुका था, अब उच्च सदन सीनेट ने पारित कर दिया है, जो राष्ट्रपति के हस्ताक्षर की औपचारिकता के बाद कानून बन जायेगा।

 सत्ताधारी मुस्लिम लीग (नवाज) के हिंदू सांसद रमेश कुमार वंकवानी की इसमें बड़ी भूमिका रही।

यह कल्पना करना कठिन है कि पिछले सात दशक में हिंदू महिलाओं ने खुद को विवाहिता साबित करने के लिये कितने कष्ट उठाए होंगे।

 राष्ट्रीय पहचान बताने, वीजा के लिये आवेदन, बैंक खाता खोलने, संपत्ति में हक जैसे तमाम मामलों में किस मानसिक यंत्रणा से गुजरना पड़ा होगा।

 उस पर सुनियोजित तरीके से हिंदू महिलाओं का अपहरण व धर्म परिवर्तन बड़े पैमाने पर कराया जा रहा था।

 जिसमें धार्मिक संगठन सुनियोजित तरीके से मुहिम चला रहे थे।

 ऐसी स्थिति में हिंदू महिलाओं के पास कोई प्रमाण नहीं था कि वे खुद को विवाहिता साबित कर सकें।

 इससे पहले विवाह कानून के साथ तलाक के प्रावधान जोड़े जाते रहे जबकि हिंदू समुदाय की दलील थी कि हिंदू धर्म में तलाक की अवधारणा ही नहीं है।

 बहरहाल, देर आये दुरुस्त आये की तर्ज पर इस कानून के लागू होने से जहां हिंदू महिलाओं को सम्मान से जीने का हक मिलेगा, वहीं जबरन धर्म परिवर्तन की प्रवृत्ति पर अंकुश लगेगा।

 यह बात अलग है कि निचले अधिकारी इस कानून को कितनी ईमानदारी से लागू करते हैं।

 नये कानून में पंडित की मौजूदगी में 18 साल के बालिगों का विवाह हो सकेगा, जिसे सरकारी विभाग में पंजीकृत कराना अनिवार्य होगा।

, सौजन्य- दैनिक ट्रिब्यून।

