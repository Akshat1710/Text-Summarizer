प्रदूषण का प्रबंधन (हिन्दुस्तान)।

हम अपने यहां के प्रदूषण से परेशान हैं।

 दिल्ली और आस-पास के इलाकों में जब भी वायु प्रदूषण खतरनाक स्तर पर पहुंचता है, हम चौंकन्ना हो जाते हैं।

 जमाने से लेकर अपने तौर-तरीके तक, सबको कोसने लगते हैं।

 लेकिन जहां तक प्रदूषण का मामला है, चीन इस मामले में भी हमसे कहीं आगे है।

 ऐसे हालात वहां सिर्फ राजधानी के आस-पास नहीं, बल्कि देश के कई शहरों के हैं।

 फर्क सिर्फ एक है कि चीन अब कोसने से आगे निकल चुका है।

 वहां अब हर बार जब कोहरे के साथ वायु प्रदूषण गहराता है, तो उससे निपटने के नए-नए तरीके खोजे जाने लगते हैं।

 कई बार हम चीन की तर्ज पर प्रदूषण से निपटने के लिए कृत्रिम वर्षा की बात करते हैं, जबकि चीन का सच यह है कि उसने प्रदूषण से निपटने के लिए कृत्रिम वर्षा का इस्तेमाल करना अब लगभग बंद कर दिया है।

 अब वह कुछ नए तरीके आजमा रहा है, जिसमें इन दिनों लगभग पूरी दुनिया दिलचस्पी ले रही है।

, एक तो इन दिनों चीन की राजधानी बीजिंग में हवा को प्रदूषण मुक्त करने का सबसे बड़ा संयंत्र लगाया जा रहा है।

 यह कुछ-कुछ वैसा ही है, जैसा कि आजकल लोग अपने घर के भीतर की हवा को प्रदूषण मुक्त बनाने के लिए उपकरणों का इस्तेमाल करते हैं।

 फर्क इतना है कि बीजिंग में जो संयंत्र लगाया जा रहा है, वह बहुत विशाल है।

 ऐसे संयंत्र आजकल काफी चलन में हैं, हालांकि इन्हें लेकर अभी तक वैज्ञानिक एकमत नहीं हैं कि इनसे वाकई कोई फायदा मिलता भी है या नहीं।

 लेकिन चीन ने इस विशाल संयंत्र से यह तो बता दिया है कि वह प्रदूषण की समस्या को कितनी गंभीरता से ले रहा है और इसके लिए वह बड़े पैमाने पर निवेश करने को भी तैयार है।

 यह संयंत्र तो हर मौसम में प्रदूषण से लड़ता रहेगा, लेकिन एक बड़ी समस्या उस प्रदूषण से है, जो हर साल सर्दी आते ही तकरीबन रोज बीच हवा में ठहर जाता है।

, यही वह प्रदूषण है, जिससे मुक्त होने के लिए हम कृत्रिम बारिश की बात सोच रहे हैं।

 चीन ने अब इसके लिए बादलों की खेती (क्लाउड सीडिंग) करना छोड़ दिया है।

 अब इससे लड़ने का चीन का तरीका है विशाल पिचकारी का इस्तेमाल।

 अब जब भी वहां प्रदूषण कोहरे में घुलता है, ट्रकों पर लदी ये विशाल पिचकारियां सड़कों पर निकल पड़ती हैं।

 इनसे पानी की तेज धार निकलती है, जो कोहरे और प्रदूषण के कणों पर गिरती है, तो वे बैठ जाते हैं।

 कई मामलों में तो यह काम दिन में पांच से सात बार तक किया जाने लगा है।

 वैसे घने कोहरे से निपटने का एक तरीका भारतीय रेलवे में भी ईजाद किया है।

 इसमें रेल के इंजन से आगे कुछ दूरी पर भारी धमाके वाले पटाखे दागे जाते हैं।

 तेज धमाके से कुछ देर तक वहां कोहरा कुछ छंट सा जाता है, और टे्रन आगे बढ़ जाती है।

 लेकिन इसमें मेहनत ज्यादा है और असर सीमित, फिर यह तरीका प्रदूषण को बढ़ाने वाला भी है।

, इन सारे तरीकों की सबसे बड़ी सीमा यह है कि इनसे हम बस प्रदूषण का प्रबंधन करते हैं।

 हवा को थोड़ा साफ कर देने या प्रदूषण के कणों को पानी में घोल देने वगैरह तरीके हमें तत्काल राहत भले ही दे देते हों, लेकिन ये प्रदूषण से मुुक्ति का स्थायी हल नहीं हैं।

 जबकि जरूरत हमें ऐसे तरीके खोजने की है, जिससे प्रदूषण पैदा ही कम हो।

 बेशक इस तरह की तत्काल राहत भी जरूरी चीज है, इसी राहत से हम आगे का रास्ता बना सकेंगे।

 लेकिन यही हमारा लक्ष्य नहीं होना चाहिए।

 दिक्कत यह है कि हम राहत के उपायों पर तो काम कर रहे हैं, लेकिन प्रदूषण पैदा ही न हो, इसके लिए कोशिश बहुत कम कर रहे हैं, जबकि धरती को बचाने की पहली प्राथमिकता यही होनी चाहिए।

सौजन्य- हिन्दुस्तान।

