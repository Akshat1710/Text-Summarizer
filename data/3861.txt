जनहित के लिए संकल्प (दैनिक जागरण)।

सूबे की बड़ी आबादी का खुले में शौच से मुक्ति पाना बेहद जरूरी है।

 सरकार इसके लिए सालों से प्रयास कर रही है, बैंकों को शौचालय बनाने के लिए ऋण मांगने वालों को विशेष सहूलियतें देने के साथ अनुदान की व्यवस्था है, परंतु शौचालय निर्माण में अपेक्षित तेजी नहीं आ रही।

 खासकर ग्रामीण क्षेत्रों में यह बात सलीके से प्रचारित नहीं हो रही कि खुले में शौच तमाम गंभीर बीमारियों को जन्म देती है।

 बिहार की बड़ी आबादी गांवों में बसती है।

 इसमें संदेह नहीं कि बिहार के लोग वैज्ञानिक युग में भी आडंबर, अंधविश्वास और रूढि़वाद की दीवार से घिरे हुए हैं।

 गांव-शहर में किसी त्योहार या मंदिरों में लगने वाले मेले में प्रशासन की मौजूदगी में ओझा-गुनी भूत और प्रेत भगाने के नाम पर महिलाओं को प्रताडि़त करते हैं, शारीरिक यातनाएं देने के साथ उनकी मेहनत की कमाई पर हाथ साफ कर देते हैं।

 जादू-टोने का बाजार इस कदर हावी है कि ग्रामीण बच्चों को ज्यादा दिन तक सर्दी, जुकाम और बुखार होने पर इसे आसपास की महिला की बुरी नजर मान लेते हैं, उसे डायन बताकर भरी पंचायत सजा देने से बाज नहीं आते।

 खुले में शौच के प्रति भी गांव-देहात के बुजुर्गों में यह गलत धारणा घर किए हुए है कि इससे सेहत दुरूस्त रहती है।

 नई पीढ़ी ने बुजुर्गों की धारणा को काफी हद तक तोडऩे का काम किया है, बड़ी भूमिका आधी आबादी निभा रही है।

 खुले में शौच का दंश महिलाओं को ही सबसे ज्यादा झेलना पड़ता है।

 घर में शौचालय न होने पर इन्हें सूरज निकलने से पहले गांव के बाहर जाना पड़ता है।

 शौच के लिए शाम को अंधेरे का इंतजार करना पड़ता है।

 सुरक्षा को लेकर भी दिक्कत होती है।

 मनचले छेड़छाड़ करते हैं, फब्तियां कसते हैं।

 शौच के लिए निकली महिला से दुराचार-छेड़छाड़ की खबरें रोजाना सुर्खियों में रहती हैं।

सूबे में तकरीबन साढ़े आठ हजार पंचायतें हैं, इनमें सात करोड़ से ज्यादा की आबादी बसती है।

 हर पंचायत खुले में शौच से मुक्त हो जाए, ऐसा सोचना मुश्किल जरूर है, पर नामुमकिन नहीं, क्योंकि बिहार अकेला ऐसा राज्य है जहां पंचायत सरकार की कल्पना को साकार करने की दिशा में तेजी से काम हो रहा है।

 तीसरी बार प्रदेश की सत्ता संभालने वाले नीतीश कुमार ने चुनाव पूर्व अपने सात निश्चय का एलान कर दिया था, इनमें ज्यादा तवज्जो गांव-देहात को शहर जैसा बनाने पर दी जा रही है।

 राज्य सरकार ने पंचायत चुनाव में महिलाओं को पचास फीसद आरक्षण दे रखा है, इसलिए मुखिया से लेकर पंचायत सदस्य पद पर आधी आबादी की भागीदारी से खुले में शौच से मुक्ति की गुंजाइश बढ़ी है।

 पिछले दिनों रोहतास के संझौली प्रखंड को खुले में शौच से मुक्ति दिलाने में महिलाओं का ही बड़ा योगदान रहा।

 इन्होंने शौचालय बनवाने के लिए मंगलसूत्र तक गिरवी रख दिए।

 हालांकि जोश भरने का काम प्रशासन ने भी किया।

 इस दिशा में बक्सर जिले के डीएम रमण कुमार ने भी शेष 39 जिलाधिकारियों को आईना दिखाने का काम किया है।

 उनका कहना है कि स्वच्छता की लड़ाई का महत्व स्वतंत्रता की लड़ाई जैसा है।

 इसे सिस्टम के पारंपरिक तौर-तरीकों से नहीं जीता जा सकता।

 इसके लिए अब संकल्प लेने की जरूरत है।

 रमण कुमार ने जहां सोच, वहां शौचालय के नारे को आगे बढ़ाते हुए जहां संकल्प, वहां शौचालय का नाम दिया है।

 जिले के केसठ ब्लॉक को खुले में शौच से मुक्त बनाने के लिए उन्होंने अन्न त्याग दिया है।

 उम्मीद की जानी चाहिए कि उनका संकल्प पूरा हो और बड़ी कुर्सी पर बैठे दूसरे जिलों के अफसर उनसे प्रेरणा लेकर जनहित के प्रति गंभीर हों।

 स्थानीय संपादकीय : बिहार , सौजन्य – दैनिक जागरण।

