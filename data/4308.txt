सही दिशा में कदम (दैनिक जागरण)।

नोटबंदी से उपजी परेशानियां एक अवसर के रूप में भी सामने आई हैं।

 इस अवसर को झारखंड सरकार ने बखूबी समझा है और प्रदेश में कैशलेस लेनदेन की प्रक्रिया को बढ़ावा देने की दिशा में वह तत्पर नजर आ रही है।

 मुख्यमंत्री रघुवर दास ने स्वयं वीडियो कांफ्रेंसिंग के जरिए जनसंवाद कार्यक्रम में जिस तरह से सभी उपायुक्तों को हर जिले में कम से कम एक प्रखंड को कैशलेस लेनदेन के दायरे में लाने का निर्देश दिया है उससे प्रतीत होता है कि सरकार कैशलेस झारखंड की दिशा में सही रास्ते पर है क्योंकि ग्रामीण जनता को कैशलेस लेनदेन के दायरे में लाए बिना इस महती लक्ष्य को हासिल कर पाना असंभव होगा।

 हालांकि यह इतना आसान भी नहीं होगा।

 अभी भी अधिसंख्य ग्रामीणों के पास बैंक खाता तक नहीं है और वे नकद लेनदेन को ही सुविधाजनक मानते हैं।

 गांवों में बिजली की भी समस्या है जो इसे लागू करने में आड़े आएगी।

 नोटबंदी के बाद शहरी क्षेत्रों में तो स्वाइप मशीन की मांग बढ़ी है और मोबाइल वैलेट तथा इलेक्ट्रानिक लेनदेन का भी प्रचलन बढ़ा है लेकिन ग्रामीण क्षेत्रों में अब भी लोगों को इसे लेकर काफी हिचकिचाहट है।

 सबसे जरूरी कदम इस हिचकिचाहट को दूर करने के लिए ही उठाना होगा।

 हालांकि अब सरकार की कई जनकल्याणकारी योजनाओं को सीधे बैंक खाते से जोड़ दिया गया है और लाभुकों को नकद राशि न देकर उनके खातों के माध्यम से ऑनलाइन भुगतान किया जा रहा है फिर भी उन्हें प्लास्टिक मनी और इलेक्ट्रानिक लेनदेन के बारे में जागरूक करने के लिये काफी कुछ करना बाकी है।

 सरकार भी इस व्यावहारिक कठिनाई से वाकिफ है और इसी वजह से हर प्रखंड में कैंप लगाकर लोगों को जागरूक करने के लिए कार्यशाला के साथ बैंक खाते खोलने की योजना है।

 राज्य सरकार पहले से भी सभी सरकारी कामकाज ऑनलाइन करने की दिशा में अग्रसर है लेकिन इसके अपेक्षित परिणाम अभी तक नहीं मिल पाए हैं।

 अभी तक कई विभागों में बिलों के भुगतान की ऑनलाइन प्रक्रिया सुचारू नहीं हो पाई है।

 सरकार को सबसे पहले सरकारी लेनदेन की प्रक्रिया को कैशलेस बनाना होगा और इसकी शुरुआत ग्रामीण इलाकों से ही करनी होगी।

 अगर सरकार इसमें शतप्रतिशत सफल हो जाती है तो यकीनन लोग भी अपना निजी लेनदेन कैशलेस करने की दिशा में आसानी से अग्रसर होंगे।

 यहां सबसे जरूरी इस बात को ध्यान में रखना होगा कि कहीं कैशलेस लेनदेन की यह महती योजना भी दिखावे की भेंट न चढ़ जाए।

 स्थानीय संपादकीय : झारखंड , सौजन्य – दैनिक जागरण, 01-12-2016।

