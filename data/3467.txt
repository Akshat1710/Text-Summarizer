नहीं घटेगी ईएमआई (दैनिक ट्रिब्यून)।

रिजर्व बैंक ने चुनी सुरक्षित राह।

रेपो दर पर यथास्थिति बरकरार रखने के भारतीय रिजर्व बैंक के फैसले से उपभोक्ता एक बार फिर खुद को ठगा महसूस कर रहा है।

 रेपो रेट वह दर है जिस पर बैंक भारतीय रिजर्व बैंक से कम अवधि के कर्ज लेते हैं।

 इसमें कमी होने पर बैंक होम या ऑटो लोन समेत तमाम तरह के कर्ज की दरें घटाते हैं।

 रेपो रेट बरकरार रखने के कारणों पर हालांकि भारतीय रिजर्व बैंक के गवर्नर उर्जित पटेल ने अपना स्पष्टीकरण देते हुए कहा है कि रेपो दरों में अब तक जितनी भी कटौती हुई है, उसका पूरा लाभ ग्राहकों को नहीं मिल पाया है।

 बैंकों ने उनकी ब्याज दरों में कोई कमी नहीं की है।

 उनके मुताबिक हालांकि बैंकों के पास उधारी दरें घटाने की पर्याप्त गुंजाइश है।

 जहां तक उपभोक्ता महंगाई दर का सवाल है वह भारतीय रिजर्व बैंक के निर्धारित कम अवधि के 5 फीसदी लक्ष्य के मुकाबले दिसंबर में 3.41 फीसदी तक सिमट गई।

 वित्त मंत्री ने हालिया पेश अपने दूरदर्शी व विवेकी बजट में आगामी वित्त वर्ष के लिए सकल घरेलू उत्पाद में 3.2 फीसदी राजकोषीय घाटे का लक्ष्य रखा है।

 वर्तमान समय में धन-आपूर्ति नियंत्रण में है।

 निवेशकों तथा ऋण लेने वालों ने ऐसी हालत में कम से कम 6 फीसदी तक रेपो रेट में कटौती की उम्मीद लगा रखी थी।

 भारतीय रिजर्व बैंक ने बैंकों की उस रकम का अभी तक कोई खुलासा नहीं किया जो उन्होंने प्रधानमंत्री नरेंद्र मोदी की विवादास्पद काला धन कार्रवाई के बाद जारी 50 दिनों की नोटबंदी के दौरान जमा कराई थी।

 इस धनराशि का उपयोग कहां और किस तरह किया, इसका भी कोई जवाब नहीं।

रिजर्व बैंक अभी तक नोटबंदी के असर पर नाप-तोल की कार्यवाही में लगा है।

 हालांकि अपनी गत समीक्षा में रिजर्व बैंक ने भरोसा दिलाते हुए कहा था कि नोटबंदी का असर थोड़े समय तक ही रहेगा लेकिन इस असर का थोड़ा समय काफी लंबा खिंच गया लगता है।

 रिजर्व बैंक के इस पग या निष्कि्रयता के पीछे एक बड़ा कारण हो सकता है मुद्रा-स्फीति जो कि वैश्विक स्तर पर ऊर्जा दामों में हुई वृद्धि के कारण और बढ़ी है।

 दूसरा कारण है डालर के मुकाबले में कमजोर होता रुपया।

 तीसरी वजह शायद यह भी है कि अमेरिका में संभावित ब्याज दर बढ़ोतरी की आशंका के मद्देनजर बाजार में लोग पूंजी लगाने से डर रहे हैं।

 सेंट्रल बैंक ने ग्राहकों के लिए अब उदार की जगह तटस्थ रवैया अख्तियार कर लिया है।

 बैंक की इस नीति में बदलाव से तो यही संकेत मिलता है कि आगे भी कटौती दरों में यथास्थिति रहने वाली है।

सौजन्य- दैनिक ट्रिब्यून।

