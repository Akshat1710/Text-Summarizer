संपादकीय : आतंक का मंडराता साया (नईदुनिया)।

लखनऊ में घंटों चली गोलीबारी के बाद आतंकवादी सैफुल्लाह मारा गया।

 उपलब्ध जानकारियों से संकेत मिला है कि मध्य प्रदेश में जबड़ी के पास भोपाल-उज्जैन ट्रेन में विस्फोट संभवत: इस्लामिक स्टेट (आईएस) का भारत में पहला हमला था।

 उत्तर प्रदेश के आतंकवाद निरोधक दस्ते (एटीएस) ने सैफुल्लाह को आईएस के खुरसान मॉडल से संबंधित बताया है।

 उसके शव के पास से हथियार, नकदी, पासपोर्ट, सिम कार्ड्स और ट्रेनों के टाइम टेबल मिले।

 सैफुल्लाह के जबड़ी धमाके से जुड़े होने के विश्वसनीय साक्ष्य मिले हैं।

 प्राप्त सूचनाओं के मुताबिक केरल, तेलंगाना, मध्य प्रदेश और उत्तर प्रदेश के एटीएस के सक्रिय सहयोग से खुरसान मॉड्यूल के कई बड़े हमलों को अंजाम देने की साजिश को नाकाम किया जा सका।

 केरल पुलिस को इस मॉड्यूल के सक्रिय होने की सूचना एक सीरियाई आतंकवादी के उप्र के कुछ नौजवानों की बातचीत दर्ज करने से मिली।

 उससे ही उनकी गतिविधियों और आवाजाही संबंधी सूचनाएं मिलीं।

 चारों राज्यों के दस्तों में संपर्क बना हुआ था।

 उसी बीच जबड़ी के पास ट्रेन धमाका हो गया।

 उसके बाद इन दस्तों ने मॉड्यूल पर धावा बोलने का फैसला किया।

, ये पूरा कथानक बताता है कि आईएस ने न सिर्फ भारत में अपने समर्थक बनाए हैं, बल्कि आतंकवादी गतिविधियों को अंजाम देने के लिए दहशतगर्द गुट भी उसने खड़े कर लिए हैं।

 खुरसान मॉड्यूल पाकिस्तान के तहरीक-ए-तालिबान संगठन से निकलकर बना है।

 इसके पहले यह पाकिस्तान और अफगानिस्तान में सक्रिय था।

 मुमकिन है कि उसे पाकिस्तानी खुफिया एजेंसी आईएसआई की मदद भी मिलती हो।

 ये बात इसलिए अहम है, क्योंकि पिछले नवंबर में कानपुर के पास इंदौर-पटना एक्सप्रेस के भीषण हादसे के पीछे आईएसआई का हाथ होने की बात चर्चित हुई थी।

 बाद में बिहार में रेल पटरियों को उड़ाने की एक साजिश का पर्दाफाश हुआ।

, अहम सवाल यह है कि क्या ये तमाम घटनाएं किसी रूप में संबंधित हैं।

 गौरतलब यह भी है कि हाल की कई आतंकवादी घटनाओं के तार मप्र से जुड़े पाए गए हैं।

 उनमें पिछले अक्टूबर में भोपाल में हुई जेल ब्रेक की घटना भी है।

 तब प्रतिबंधित संगठन स्टूडेंट्स इस्लामिक मूवमेंट ऑफ इंडिया (सिमी) के आठ आतंकी जेल से फरार हुए थे, जिन्हें पुलिस ने कुछ घंटों के अंदर मार गिराया।

 अच्छी बात है कि ऐसी वारदातों में पुलिस दोषियों तक पहुंचने में फुर्ती दिखा रही है।

 लेकिन सुरक्षा में जाहिर हो रही चूक से भी इनकार नहीं किया जा सकता।

 विचारणीय है कि क्या आतंकवादी मप्र को अपने लिए ‘सॉफ्ट टारगेटमान रहे हैं।

 या वे सिमी दहशतगर्दों को मारे जाने का बदला लेने की फिराक में हैं।

, इन सारे सवालों पर गंभीरता से विचार करते हुए मप्र सरकार और उसकी एजेंसियों को भविष्य में सुरक्षा के चाक-चौबंद उपाय करने चाहिए।

 वैसे खतरा सारे देश पर मंडरा रहा है।

 इसे नाकाम करना अब केंद्र और तमाम राज्य सरकारों की प्राथमिकता होनी चाहिए।

, सौजन्य- नईदुनिया।

