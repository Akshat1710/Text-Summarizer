सेहत का सच (दैनिक जागरण)।

उत्तराखंड में स्वास्थ्य सेवाओं की असलियत राज्य सरकार के दावों की हवा निकाल रही हैं।

 इक्कसवीं सदी में किसी गर्भवती का खेत में प्रसव हो, यह अपने आप में हैरान करने वाला है।

 एक रोज पहले टिहरी जिले के कंडीसौड़ इलाके में ऐसा ही हुआ।

 गर्भवती के साथ सरकारी सिस्टम ने जो सुलूक किया, उसे वह शायद ही भूल पाएगी।

 उसे पहले आपातकालीन 108 सेवा ने और फिर सरकारी अस्पताल ने दगा दिया।

 वो तो शुक्र रहा भगवान का, सब कुछ ठीक रहा।

 वरना.. तो जान पर बन आई थी।

 यह बानगीभर है, राज्य सरकार के स्वास्थ्य सुविधाओं के दावों की।

 दो राय नहीं कि पर्वतीय इलाकों में स्थिति ज्यादा विकट है।

 इ।

लाज के अभाव में यहां मरीजों का दम तोड़ने का सिलसिला बदस्तूर जारी है।

 दूरस्थ इलाकों में अस्पताल तो खुले हैं, लेकिन इनमें डाक्टर ही नहीं हैं।

 अस्पतालों में ताले लटके रहने की शिकायतें आम हैं।

 हालात शहरों में भी अच्छे नहीं हैं।

 हां, यहां डाक्टरों की कमी का रोना नहीं है, लेकिन सुविधाओं के लिए भटकना मरीजों की नियति बन चुका है।

 दून मेडिकल कॉलेज को ही लें, यहां जीवन रक्षक दवा तक मयस्सर नहीं है।

 यह स्थिति तंत्र की अकर्मण्यता के चलते पैदा हुई है।

 अस्पतालों में दवा की खरीद के लिए बकायदा नीति बनी है, लेकिन इसमें कुछ संशोधन होने हैं।

दरअसल, बगैर होमवर्क के तैयार इस नीति में इस तरह के प्रावधान किए गए हैं कि दवा की आपूर्ति के लिए कंपनियां ढूंढे नहीं मिल रही हैं।

 सालभर से इस नीति में संशोधन का राग अलापा जा रहा है।

 कब तक होगा, अभी कुछ नहीं पता।

 फाइल शासन में चलने की बात कहकर जिम्मेदार पल्ला झाड़कर रहे हैं।

 इस सबके बीच मरीज पिस रहा है, पर तंत्र को इससे जैसे कोई सरोकार ही नहीं।

 कहने में गुरेज नहीं कि उत्तराखंड में स्वास्थ्य सुविधाओं को लेकर बातें ज्यादा और काम कम होता है।

 सपने तो बड़े-बड़े दिखाए गए और दिखाए जा रहे हैं।

 योजनाओं का खाका इस तरह खींचा जाता है, मानो पूरी व्यवस्था ही बदल जाएगी।

 दिलचस्प यह कि नेतागण भी इसका सियासी लाभ लेने का मौका भी नहीं चूकते, लेकिन योजनाओं को धरातल पर उतारने की इच्छाशक्ति इनमें नहीं दिखी।

यही वजह है कि केंद्र और राज्य पोषित स्वास्थ्य योजनाएं अंकों के गणित में उलझी हुई हैं।

 हमेशा ही राज्य और केंद्र सरकार आरोप-प्रत्यारोप कर अपनी जिम्मेदारी से बचने का रास्ता तलाशते दिखते हैं।

 निसंदेह इस तरह का रवैया चिंताजनक है।

 सेहत के मोर्चे पर सरकार को ज्यादा संवेदनशील होना होगा।

 केवल सपने बुनने से राज्य स्वस्थ नहीं होने वाला, इसके लिए लिए मिलकर काम करने की जरूरत है।

 जुबां खर्च से व्यवस्था नहीं बदलने वाली।

 सरकार को ठोस रोडमैप और दृढ़ संकल्प के साथ आगे आना होगा, तभी कुछ बदलाव की उम्मीद की जा सकती है।

(स्थानीय संपादकीय, उत्तराखंड), सौजन्य – दैनिक जागरण, 26-11-2016।

