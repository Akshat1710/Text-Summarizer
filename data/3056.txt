नोटबंदी के खिलाफ अभियान में कांग्रेस की लचर भूमिका (बिजनेस स्टैंडर्ड)।

अगर आप कांग्रेस जैसे विपक्षी दल के निर्विवाद नेता हों तो नोटबंदी का विरोध करने के लिए आप क्या करते।

 और कांग्रेस उपाध्यक्ष राहुल गांधी ने इस मामले में क्या किया।

यह सच है कि कांग्रेस इस समय बेहद लुंज-पुंज है और उसकी हालत शायद इससे पहले कभी इतनी खराब नहीं रही हो।

 मगर इसे देखते हुए भी ओडिशा में बीजू जनता दल (बीजद) के एक धड़े को यह लग रहा है कि राज्य में भारतीय जनता पार्टी (भाजपा) के उभार को रोकने के लिए उसे कांग्रेस से हाथ मिला लेना चाहिए।

 देश के तमाम इलाकों में (यह बात अलग है कि हर गुजरते दिन के साथ इन इलाकों की संख्या कम होने के साथ ही दायरा सिकुड़ता जा रहा है) कांग्रेस अभी भी विपक्षी खेमे में इकलौता भरोसेमंद नाम नजर आता है।

 पार्टी को युवा नेता के होने का भी फायदा हासिल है, जिसके नेतृत्व पर कोई सवालिया निशान नहीं लगता, भले ही उनके खाते में कुछ चुनावी हार दर्ज हों।

 कांग्रेस कार्यसमिति (सीडब्ल्यूसी) की पिछली बैठक में सर्वसम्मति से प्रस्ताव पारित हुआ कि राहुल गांधी कांग्रेस की कमान संभालें, हालांकि कुछ स्वर ऐसे भी उठे कि यह करना ठीक नहीं होगा और पार्टी में सोनिया गांधी के योगदान की दुहाई दी गई।

आखिरकार कोई राजनीतिक दल उतना ही बढिय़ा होता है, जितना कि लोग उसे बनाना चाहते हैं।

 वर्ष 2009 में जब पूरी दुनिया वैश्विक आर्थिक मंदी की चपेट में कराह रही थी तो उस मंदी के कारण तलाशने और उनका निदान सुझाने को लेकर पूर्व प्रधानमंत्री डॉ. मनमोहन सिंह की जी-20 देशों के सम्मेलन में भूरि-भूरि प्रशंसा हुई थी।

 अमेरिकी राष्टï्रपति बराक ओबामा ने एक भारतीय जत्थे से कहा, ‘मैं आपको बता सकता हूं कि यहां जी-20 में जब प्रधानमंत्री बोल रहे थे तो सब लोग ध्यान से सुन रहे थे।

’ सपाट लहजे और भाव भंगिमाओं की कमी के बाजवूद नोटबंदी को लेकर सिंह की ‘लूट और संगठित लूटपाट’ वाली टिप्पणी (इस साल वह सिर्फ इसी मौके पर राज्यसभा में बोले हैं) के बाद प्रधानमंत्री को मजबूर होकर विपक्षी खेमे की ओर जाना पड़ा और उन्होंने डॉ. सिंह से हाथ मिलाया।

 अगर आप राहुल गांधी की जगह होते तो क्या करते।

 आप शहर-शहर जाते और लोगों को बताते कि दुनिया भर में सम्मानित अर्थशास्त्री और व्यावहारिक अर्थशास्त्र की समझ रहने वाले एक दिग्गज का कहना है कि नोटबंदी महज एक धोखाधड़ी से ज्यादा कुछ नहीं है।

 आप अपने पार्टी कार्यकर्ताओं को लामबंद करते और डॉ. सिंह के अलावा पूर्व वित्त मंत्री पी चिदंबरम द्वारा पेश किए गए तथ्यों को संदर्भ बनाकर उनके वीडियो ट्विटर पर पेश करके दर्शाते कि नोटबंदी असल में खराब और बेहद ही खराब विचार है।

 आप यही बताते, ‘हम भले ही सत्ता में न हों लेकिन हम पूरी तरह संगठित हैं और मौजूदा सरकार की तुलना में हजार गुना सक्षम, बुद्घिमान और अनुभवी हैं।

’ अगर आपके पिटारे में कहने के लिए कुछ नहीं होता तो आप पीछे की सीट पर बैठते और कुछ उदारता दिखाते हुए उस शख्स को आगे करते, जिसकी बात में दम होता और जिसकी साख असंदिग्ध होती।

 उसे नेतृत्व कहते।

इससे युवाओं और छात्रों के बीच कांग्रेस खुद को बेहतर तरीके से पेश कर पाती।

 मगर ऐसे युवा कहां हैं जो नोटबंदी से हुई परेशानियों को लेकर मोर्चा, बैठकें और प्रदर्शन कर रहे हों।

 क्या वे किसानों और व्यापारियों का हाथ थाम रहे थे।

 उल्टे भाजपा के महिला मोर्चे ने अपने प्रभाव वाले शहरों में नोटबंदी के समर्थन में मोर्चा निकाला।

 इन सबके बीच कांग्रेस कहां थी।

 पूरे मामले में पार्टी स्पष्टïीकरण ही देती रही, जिसने ममता बनर्जी को सड़कों पर कमान संभालने का मौका दे दिया और उसे यह सफाई देनी पड़ी कि वह बंद में शामिल नहीं होगी और केवल विरोध प्रदर्शन करेगी।

वस्तुस्थिति देखें तो कांग्रेस कोई खास विरोध प्रदर्शन नहीं कर पाई, यहां तक कि उस कर्नाटक में भी नहीं, जिस राज्य की सत्ता पर उसकी पकड़ है।

 यहां तक कि संसद में भी पार्टी रक्षात्मक नजर आई और इसमें केवल आनंद शर्मा को अपवाद रखा जा सकता है, जिन्होंने प्रधानमंत्री के उस वक्तव्य का विरोध किया, जिसमें उन्हें काले धन का समर्थन करने और इस आधार पर संसद में गतिरोध पैदा करने का आरोप लगाया था और उनका ध्यान भी सरकार की दुस्साहसी कवायद और नोटबंदी को लेकर अधूरी तैयारी पर कम था।

कांग्रेस ने तमिलनाडु विधानसभा चुनाव से दूर रहने का फैसला किया और वह मध्य प्रदेश की शहडोल लोकसभा सीट पर भाजपा को जीतने से नहीं रोक पाई, जहां जीत का अंतर भले ही 2014 में तकरीबन 2.5 लाख के मुकाबले घटकर 60,000 रह गया हो, जबकि मतदान में 5 फीसदी की बढ़ोतरी हुई थी।

 दोनों चुनाव नोटबंदी के बाद हुए थे।

 फिर 19 नवंबर को इंदिरा गांधी जन्मशती समारोह शुरू हुआ।

 राष्टï्रपति प्रणव मुखर्जी ने वहां व्याख्यान दिया।

 मगर कांग्रेसियों का कहना है कि विज्ञान भवन का सभागार खाली पड़ा था और यहां तक कि कांग्रेसी मुख्यमंत्रियों ने भी उसमें शिरकत नहीं की।

 अधिकांश सेनाएं इसलिए मात खा जाती हैं क्योंकि उनके जनरल और ब्रिगेडियर अक्षम होते हैं या लडऩे से हिचकते हैं या इसलिए उन्हें नाकामी मिलती है कि जिस जमीन पर वे काबिज होते हैं, वहां के लोग उन्हें अपनाते नहीं।

 मनमोहन सिंह और पी चिदंबरम के रूप में कांग्रेस के पास कुछ बेहतरीन प्रतिभाएं हैं और वे सक्रियता दिखाने के लिए तैयार भी हैं।

 अपने शीर्ष सेनानायकों की अगुआई में अगर नोटबंदी के खिलाफ सतर्कता के साथ अभियान तैयार किया जाता है तो सार्वजनिक विमर्श में कुछ जगह मिल सकती है।

 मगर उसके लिए पहले कांग्रेस को खुद को सेना के रूप में देखना होगा।

, – आदिति फडणीस।

सौजन्य – बिजनेस स्टैंडर्ड।

