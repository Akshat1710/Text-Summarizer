मुलायम के समाजवाद की हार (दैनिक जागरण)।

समाजवादी पार्टी की लड़ाई एक साफ नतीजे तक पहुंचकर भी जारी है।

 कोई चाहे तो इसे यादव परिवार की लड़ाई भी कह सकता है, लेकिन साफ लग रहा है कि यह न पुराने समाजवादियों के बीच दर्जनों मौकों पर हुई लड़ाई और टूट जैसा कोई मामला है, न इटावा के यादव परिवारों की पारंपरिक लड़ाई।

 उस लड़ाई के बारे में तो यह मजाक में कहा जाता है कि जिस दिन बेटा बाप को पछाड़ देता है उस दिन बाप खुश होता है और फिर वानप्रस्थ और संन्यास अवस्था में आ जाता है।

 जाहिर तौर पर मुलायम सिंह और अखिलेश यादव इसमें फिट नहीं बैठते, क्योंकि भले ही अखिलेश ने बिना अखाडे़ में उतरे उस पिता मुलायम सिंह को हरा दिया हो जिसने काफी कुश्ती लड़ी है, पर अभी भी मुलायम रिटायर होने को तैयार नहीं हैं।

 वह कभी नरम कभी गरम का खेल जारी रखे हुए हैं और अखिलेश भी मैदान मारने की तरह तभी निश्चिंत होंगे जब विधानसभा चुनाव जीत लेंगे।

 अगर मुलायम-शिवपाल में चुनाव जिताने का भरोसा उनके पूर्व सहयोगियों और शिष्यों को नहीं है तो सपा उम्मीदवारों को परेशान करने और हरवाने की उनकी क्षमता का लोहा तो उनके विरोधी भी मानते हैं।

 लेकिन यह यादव परिवार के साथ समाजवादी पार्टी की भी लड़ाई है और इसमें समाजवादी तरीका या इतिहास नहीं दिखता।

 समाजवादी तो एक मुद्दे पर लड़कर दो फाड़ होने के लिए कुख्यात रहे हैं।

 मुलायम भी राजनीतिक रूप से बहुत चतुर और मंझे हुए नेता हैं और उनका तो बाकायदा उस समाजवादी पार्टी में प्रशिक्षण भी हुआ है जिसमें डॉ. लोहिया थे।

 वह भी सीधा लड़ने की जगह शतरंज के ढाई घर जैसा खेलते हुए पचास साल लंबी पारी चला चुके हैं और उत्तर प्रदेश की राजनीति में चालीस साल से बड़ी भूमिका निभाते रहे हैं।

 लगता है कि अखिलेश यादव उनसे भी आगे निकल गए और पिछले छह महीने में कई बार आगे, कई बार पीछे होने की रणनीति से उन्होंने पूरे समाजवादी कुनबे को अपने साथ करने में सफलता पा ली है और अब सिर्फ वही लोग मुलायम-शिवपाल के पास बच गए लगते हैं जिन्हें अखिलेश व्यक्तिगत रूप सें पसंद नहीं करते और जिन्हें अखिलेश की पार्टी में अपने लिए कोई भविष्य दिखाई नहीं देता।

 अखिलेश ने समाजवादी स्वभाव दिखाने की जगह नई तरह की लड़ाई लड़ी और साफ जीत की स्थिति में हैं।

अखिलेश यादव इस बार झुकने के लिए तैयार नहीं दिख रहे हैं।

 उन्होंने जिस तरह मुलायम सिंह को राष्ट्रीय अध्यक्ष के पद से हटाया और शिवपाल यादव को भी किनारे कर दिया उससे साफ है कि उन्होंने अलग राह चुन ली है।

 वह शायद सुलह-समझौते के लिए अपनी ही शर्तों पर इच्छुक हैं, यह इससे साबित हुआ कि मुलायम सिंह से उनकी मुलाकात बेनतीजा रही।

 मुलायम सिंह का समाजवाद कितना।

लोहिया या हिंदुस्तानी समाजवादियों का समाजवाद था और कितना सिर्फ नाम लेने और सेक्युलर नाम पर मुसलमान वोट का खेल करना, इस बहस में अभी जाने का अवसर नहीं है।

 लेकिन यह भी तय है कि एक परिवार के मुखिया के तौर पर भी उन्होंने बहुत अच्छा काम नहीं किया।

 अपने बेटे को राज और उत्तराधिकार देकर भी उनकी अपनी कामनाएं अभी भी दबी हुई हैं और इसी के चलते वह सब कुछ हारकर भी मैदान से सम्मानजनक रिटायरमेंट लेना नहीं चाहते।

 परिवार का मुखिया वानप्रस्थ अवस्था में आने के बाद गृहस्थ वाली लालसाएं पालने की जगह वन गमन की तैयारी करता है।

यादव परिवार में मुलायम सिंह यादव का कौन अपना रहा कौन पराया, यह भी समय-समय पर बदलता रहा।

 एक पिता, एक मुखिया के तौर पर अगर आप अपने परिवार और कुनबे को संतुष्ट करने लायक नेतृत्व भी न दे सकें तो यह आपकी असफलता ही है।

 लेकिन मुलायम सिंह की असली असफलता समाजवाद और कुनबे की राजनीति के मानकों पर खरा न उतरने की नहीं है।

 उनकी असली असफलता है लोकतांत्रिक राजनीति में इतनी लंबी ट्रेनिंग और इतना कुछ हासिल करने के बाद भी अपनी पार्टी को किसी भी तरह के लोकतांत्रिक मानक से दूर रखकर चलाना।

 मुलायम सिंह और रामगोपाल यादव, दोनों आजकल पार्टी संविधान और कायदे-कानून की दुहाई दे रहे हैं और संभव है कि यह विवाद चुनाव आयोग के बाद अब अदालत तक भी जाए, पर पच्चीस साल पार्टी चलाने के दौरान कितने फैसले लोकतांत्रिक ढंग से हुए और कितने पार्टी संविधान के हिसाब से यह अंदाजा उन सभी को ही नहीं, बल्कि बाहर यह तमाशा देखने वालों को भी है।

 आप जिस सामाजिकता के नाम पर राजनीतिक लाभ लेते रहे हैं वह अपने से कमजोर कितने लोगों और जमातों को आपने दिया है।

 क्यों आप ही महिला आरक्षण और दलित प्रमोशन के विरोधी बन गए हैं।

 अगर संकट दिखने के बाद आप पार्टी फोरम और वरिष्ठ लोगों के बीच विवादों को ले जाते और ईमानदारी से समाधान ढूंढ़ने का प्रयास करते तो आज निष्कासन और कल फैसला वापस लेने जैसी शर्मनाक स्थिति नहीं आती।

 और इस तरह का मुलायम सिंह यादव मार्का समाजवाद किस तरह एक जगह आकर लाचार हो जाता है, वह आज सपा और खुद मुलायम के कुनबे की लड़ाई बता रही है।

यह महज इत्तेफाक नहीं है कि आज सबसे मुश्किल भूमिका में और कमजोर स्थिति में खुद मुलायम ही दिखाई दे रहे हैं।

 अब कोई बहस कर सकता है कि ठीक चुनाव के मुहाने पर आकर इस सपा को लोहियावादी या आदर्श समाजवादी पार्टी बनाने की बात करना बेमानी है, लेकिन आज भी समाधान तभी निकलता जब हर बात की चर्चा पार्टी के उपयुक्त मंचों पर ढंग से होती और सबकी राय से या सबकी राय देखकर फैसला होता।

 अखिलेश की छवि के सहारे लड़ने की लाइन या शिवपाल की संगठन शक्ति से चुनाव लड़ने की लाइन पर असली मोहर तो जनता लगाती, पर उसके पहले का फैसला भी अकेले मुलायम करने बैठ गए तब गलती और पक्षपात की गुंजाइश ज्यादा थी।

 और जब खुद मुलायम की मंशा ही शक के दायरे में हो तब तो फैसला किसी और से कराना चाहिए था।

 समाजवाद और लोकतंत्र न तो माला जपने की चीज है, न अपने निजी स्वार्थों को छिपाने के परदे।

 यह तो एक आदर्श है और इसे मजबूती तभी मिलती है जब ईमानदारी से समाजवाद और लोकतंत्र की राह पर चला जाता है।

 लेखक अरविंद मोहन, राजनीतिक विश्लेषक एवं स्तंभकार हैं ।

सौजन्य – दैनिक जागरण।

