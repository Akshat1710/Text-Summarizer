नोटबंदी और लोगों का धैर्य (हिन्दुस्तान)।

गरीब व मध्यमवर्गीय लोगों को कतारों में लगे हुए एक महीने से ज्यादा हो चुका है।

 वे आज भी रोजमर्रा के अपने खर्चे के लिए नकद पाने की जद्दोजहद कर रहे हैं।

 मैंने यहां जान-बूझकर ‘अमीर’ शब्द का जिक्र नहीं किया है, क्योंकि आमतौर पर इन्हीं लोगों ने बड़ी मात्रा में काला धन जमा करके रखा है।

 ये कतारों में खड़े नहीं दिखते, और इसकी वजह क्या है, यह अब कोई छिपा रहस्य नहीं।

 लगातार पड़ रहे छापों और जांच-पड़ताल से यह साफ दिखता है कि काले धन के ज्यादातर जमाखोर अपनी काली कमाई को गलत तरीके से ठिकाने लगा चुके हैं।

 मगर गरीब और मध्यमवर्गीय लोगों ने, जो आमतौर पर ईमानदार हैं, कतारों में अनुकरणीय धैर्य का परिचय दिया है।

 उन्होंने ऐसा देशभक्ति की अपनी भावना को जताने के लिए उतना नहीं किया, जितना इस भरोसे से किया है कि 500 और 1000 के पुराने नोटों का बंद होना देश की अर्थव्यवस्था के लिए अच्छा है।

, उनका यह विश्वास दो कारणों से परवान चढ़ा है।

 पहला, इस देश के धनवानों के दौलत के खुले व अशिष्ट प्रदर्शन पर पहली बार ध्यान दिया गया।

 असल में, वंचितों का बड़ा तबका आमतौर पर यह मानता है कि भ्रष्टाचार बढ़ा है और अमीरों के पास मौजूद अकूत पैसे का बड़ा हिस्सा काली कमाई है।

 इस तबके के लोग खुश हैं, क्योंकि उनकी नजर में नोटबंदी से अमीरों को चोट पहुंची है।

 बेशक इससे ऐसा लग सकता है कि ये लोग दूसरों के ‘दुर्भाग्य’ पर खुश हो रहे हैं, मगर उनकी खुशी यह है कि एक ही झटके में भ्रष्टाचारियों को सजा मिल गई है।

 दूसरा कारण इस तथ्य से उपजा है कि नोटबंदी के बाद अधिक से अधिक कारोबार व लोग टैक्स के दायरे में आ जाएंगे, जिसके कारण सरकार का कर-राजस्व बढ़ेगा।

 संभव है कि इसका फायदा सब्सिडी के रूप में निम्न व मध्यमवर्गीय तबके को हो।

 अगर यह सीधे सब्सिडी के रूप में न भी आए, तब भी इन्फ्रास्ट्रक्चर पर ये पैसे जरूर खर्च किए जाएंगे, जिससे आखिरकार नए रोजगार के रूप में फायदा ही होगा।

, लब्बोलुआब यही है कि काले धन के खिलाफ उठाया गया यह कदम महज भ्रष्टाचार के खिलाफ नहीं है, बल्कि यह उस असमानता के भी खिलाफ है, जो 1991 के सुधार के बाद से बढ़ती रही है।

 लिहाजा इस संदर्भ में नोटबंदी असमानता के खिलाफ एक निर्णायक जंग है।

 देश के अधिकतर लोगों का यह विश्वास भारत की पिछली हुकूमतों के खिलाफ उनकी नाराजगी को भी बताता है।

 इन सरकारों ने बढ़ती असमानता और पैर पसारते भ्रष्टाचार की तरफ से मानो अपनी आंखें मूंद ली थीं।

 जाहिर है, नोटबंदी ने लोगों की पारदर्शी, जवाबदेह और न्यासंगत समाज की उम्मीदों को एक हवा दी है।

, मगर यहीं से सरकार की मुश्किलें भी शुरू होती हैं।

 अगर जनता की ये उम्मीदें पूरी न हुईं, तो हुकूमत के लिए यह कदम किसी दु:स्वप्न से कम नहीं साबित होगा।

 हाल के हफ्तों में जिस तरह से छापेमारी हो रही है और नए नोट जब्त किए जा रहे हैं, उसे देखते हुए तो यही लग रहा है कि सरकार फिलहाल धारणा की जंग हारती हुई दिख रही है।

 इन तमाम कार्रवाइयों के जरिये सरकार यह संदेश देने की कोशिश करती दिख रही है कि भ्रष्ट बैंकिंग सिस्टम है और नोटों की कमी के लिए जिम्मेदार सरकार नहीं, बल्कि यह तंत्र है।

 मगर इसकी कोई संभावना नहीं दिखती कि सिस्टम का बेजा उपयोग करने से भ्रष्टचारियों को रोकने की अपनी जिम्मेदारी से सरकार ऐसे बच निकलेगी।

, इतना ही नहीं, जिस तादाद में 500 और 1000 के पुराने नोट वापस जमा हुए हैं, वे भी यही इशारा कर रहे हैं कि काला धन के ज्यादातर जमाखोर अपनी काली कमाई को सफेद करने में कामयाब हो चुके हैं।

 इससे इन काले सौदागरों पर जुर्माना लगाने और भ्रष्टाचार के कम होने का सपना टूटता हुआ दिख रहा है।

 इस कदम से अप्रत्याशित फायदा उठाने की सरकार की हरसंभव उम्मीदें भी ध्वस्त होती दिख रही हैं, क्योंकि बहुत कम पैसा नोटबंदी से रद्द हो सका है।

 इसके अलावा, यह आम धारणा है कि इससे अर्थव्यवस्था की रफ्तार धीमी हो सकती है, लिहाजा सरकार को बतौर राजस्व मिलने वाला कुल फायदा इस बात पर निर्भर करेगा कि मंदी की कोई आहट उसे कितना नुकसान पहुंचाती है।

 जाहिर है, यह कदम ईमानदार नागरिकों को फायदा नहीं पहुंचाने जा रहा है; कम से कम छोटी अवधि में तो बिल्कुल भी नहीं।

, इसके साथ दो अन्य परिस्थितियां हैं, जिनसे हमारा वास्ता पड़ सकता है।

 पहली तो यही कि आय और उत्पादन के शुरुआती अनुमान को देखते हुए कुछ अर्थशास्त्रियों द्वारा जताई गई मंदी की आशंका कपोल-कल्पना नहीं लगती।

 ऐसा हकीकत में हो सकता है।

 मगर सवाल यह है कि यह मंदी किस हद तक हमारी अर्थव्यवस्था को चोट पहुंचाएगी।

 स्वाभाविक तौर पर यह संगठित क्षेत्र के कामगारों के रोजगार व आय को प्रभावित करेगी, जो ज्यादातर निम्न और मध्यमवर्ग के लोग हैं।

 छोटी अवधि में ही सही, यह बेरोजगारी भी बढ़ाएगी और मांग में कमी ला सकती है, जो स्थिति अगले दो से तीन महीने से ज्यादा वक्त तक बनी रह सकती है।

, दूसरी तस्वीर कैशलेस इकोनॉमी यानी नकदहीन अर्थव्यवस्था से जुड़ी हुई है।

 गैर-संगठित क्षेत्र में काम कर रहे ज्यादातर लोगों के लिए ऐसी अर्थव्यवस्था की तरफ बढ़ना इतना आसान नहीं है।

 कैशलेस इकोनॉमी की तरफ बढ़ने से असल फायदा इस कम समय में बड़े रिटेल स्टोर व संगठित क्षेत्र को मिलता हुआ दिखता है।

 यदि यह स्थिति कुछ दिनों तक बनी रही, तो गैर-संगठित क्षेत्र से संगठित क्षेत्र में जरूरी तौर पर हस्तांतरण होगा, जिसका संरक्षण व मालिकाना हक मौटे तौर पर उन्हीं धन कुबेरों के हाथों में है, जिन्हें निम्न व मध्यमवर्ग हेय की दृष्टि से देखते रहे हैं।

, कुल मिलाकर देखें, तो यह बात ज्यादा अहमियत नहीं रखती कि हम किस हद और कितनी तेजी से डिजिटल इकोनॉमी की ओर बढ़ सकते हैं।

 महत्वपूर्ण यह है कि धारणा के स्तर यह काम कितनी तेजी से होगा।

 अभी तक देश के आम नागरिकों ने जिस धैर्य का परिचय दिया है, वह सरकार पर उनके इस भरोसे को दिखाता है कि सरकार अपने उद्देश्य में कामयाब रहेगी।

 मगर फिलहाल इसका हश्र तो यही दिखता है कि सरकार खाली हाथ रहकर न सिर्फ अर्थव्यवस्था को कमजोर करेगी, बल्कि इसकी मार से गरीब और विपन्न होगा, जबकि वहीं पर अमीरों की पूंजी और ज्यादा बढ़ जाएगी।

(ये लेखक के अपने विचार हैं), – हिमांशु, एसोशिएट प्रोफेसर, जेएनयू।

सौजन्य – हिन्दुस्तान।

