कारगिल घुसपैठ की पुनरावृत्ति का डर (दैनिक ट्रिब्यून)।

हिमस्खलन और कारगिल घुसपैठ से मिले सबक के बीच क्या संबंध है।

 इसका उत्तर विस्तार से दिए जाने की जरूरत है।

 पिछले दिनों सोशल मीडिया पर कश्मीर के सोनमर्ग क्षेत्र में स्थित गुरेज की पहाड़ी पर हुए हिमस्खलन की खबर पर बहुत से लोगों की टिप्पणियों का तांता देखने में आया।

 लोगों के मन में यह जिज्ञासा है कि आखिर सेना सर्दियों में इतनी ऊंचाई वाले ऐसे इलाकों को खाली करने को राजी क्यों नहीं है जहां पर हिमस्खलन का डर बना रहता है।

उनका मानना है कि ऐसे क्षेत्र अगर सदा के लिए नहीं तो कम-से-कम सर्दियों में जब हिमस्खलन होने का पूरा-पूरा खतरा होता है, तब वहां बनी चौकियों को खाली करके सैनिकों को नीचे सुरक्षित जगहों पर बुला लेना चाहिए और जब मौसम खुल जाए तो फिर से वे वहां जा सकते हैं।

 जैसी कि उम्मीद थी इन सवालों का प्रत्युत्तर तुरंत आया जिसमें एलओसी (लाइन ऑफ कंट्रोल) के जरूरी तथ्य बताने के अलावा वहां शारीरिक रूप से हमारी उपस्थिति बनाए रखने की अनिवार्यता को समझाया गया था।

 हालांकि सोशल मीडिया पर दिए गए इन जवाबों में ‘कारगिल-घुसपैठ के दोहराव’ शब्द तो सीधे इस्तेमाल नहीं किये गये परंतु मोटे रूप से संकेत इसी ओर था।

सैयद अता हसनैन।

सैयद अता हसनैन।

दरअसल यह डर तब से पैदा हुआ है जब भारतीय सेना ने 1998-99 में सर्दियों में ऊंचाई वाली चौकियों को खाली करने की नीति पर अमल करते हुए कारगिल, द्रास और बटालिक के क्षेत्र में अपने फौजियों को नीचे बुला लिया था और बाद में सर्दी घटने पर जब वे वापिस गए तो पाया कि खाली की गई हमारी चौकियों में पीछे से पाकिस्तानी सेना आ घुसी है।

 तत्पश्चात आई गर्मी की ऋतु में इन चौकियों को खाली करवाने में हमारी सेना को तब काफी जान-माल का नुकसान सहना पड़ा था।

दूसरी तरफ से देखें तो वहां पूरे साल अपनी फौज की उपस्थिति बनाकर भारतीय सेना सावधानी भरा कदम उठा रही है।

 सेना की कोशिश होती है कि जहां तक हो सके वहां अपने सैनिकों की अनुपस्थिति को कम-से-कम किया जाए।

 परंतु वास्तव में यह ‘अनुपस्थिति कम-से-कम’ करने वाली व्यवस्था आखिर है क्या।

 भारतीय नागरिकों के जेहन में यह सवाल उठता है कि आज जब हमें आधुनिकतम तकनीक की बदौलत ड्रोन, हेलीकॉप्टर, मानव-रहित सेंसर और उपग्रह आधारित टोही व्यवस्थाएं उपलब्ध हैं, तब फिर वहां पर सैनिकों का बने रहना इतना जरूरी क्यों।

इसका जवाब यूं देना चाहूंगा, वर्ष 2011-12 की सर्दियों में भी हमारी सेना को भयावह हानि उठानी पड़ी थी जब एक पूरी फील्ड-वर्कशॉप कंपनी (टुकड़ी) अप्रत्याशित हिमस्खलन में दब गई थी, जिसकी लहर इतनी शक्तिशाली थी कि इसने भारी फौजी ट्रकों को 300 मी. दूर तक उछाल फेंका था।

 अगले दिन सोनमर्ग स्थित सेना के एक अस्थाई कैंप को भी इसी तरह की आपदा का कोपभाजन बनना पड़ा था।

 वहां का आलम यह था कि ढलानों से आई बर्फ की भयंकर लहर का वेग इतना था कि वह उसे भी पार करते हुए दूसरी ओर के तट के काफी अंदर तक चली गई थी।

वर्ष 2016 के फरवरी माह में हुए सोनम नामक हिमस्खलन में हमारे दस जवान जिंदा दफन हो गए थे, जबकि उस साल बहुत कम बर्फ गिरी थी।

 हालांकि मनाली स्थित स्नो एंड एवालांच एस्टेबलिशमेंट, हिमस्खलन होने के बारे में पूर्व-चेतावनी देने में संभावित समय और स्थान बताकर बहुत अच्छा काम कर रहा है लेकिन फिर भी सटीक समय और स्थान बताना बहुत ही मुश्किल है।

समस्या इसलिए भी बड़ी बन जाती है क्योंकि सामरिक महत्व, मोर्चाबंदी, पहुंच मार्ग की रक्षा और दो चौकियों के बीच व्यावहारिक दूरी बनाए रखने की मजबूरी की वजह से सीमा पर सेना और अन्य बलों की चौकियां बहुत बड़ी संख्या में हैं।

 इसलिए एक चौकी को खाली करने का मतलब होगा उसकी शृंखला में जुड़ी दोनों तरफ की चौकियों की सुरक्षा पर असर होना।

 कुछ चौकियों को हम ‘सर्दियों में बाकी दुनिया से कटी हुई’ पुकारते हैं और उन्हें इस अवधि के हिसाब से सभी किस्म की जरूरी सामग्री से भरपूर रखना पड़ता है।

 वहां तैनात फौजियों को हो सकता है अगले 6 महीनों के लिए बिना किसी फौरी राहत की संभावना के बीच रहना पड़े।

 इसीलिए इस कठिनतम ड्यूटी के लिए खासतौर पर शारीरिक रूप से सक्षम जवानों को चुना जाता है।

सर्दियों में ज्यादा से ज्यादा अग्रिम चौकियों पर मानव तैनाती करके श्रेष्ठता बनाए रखने के पीछे दो उद्देश्य हैं : पहला, पाकिस्तान द्वारा अतीत में की गई कारगिल-घुसपैठ सरीखी कुचेष्टा की रोकथाम करना।

 दूसरा उद्देश्य है : घाटी और पुंछ सेक्टर में घुसपैठ को रोकना।

 सर्दियों में आतंकी कुछ चौकियों को खाली करने की वजह से बने गैप का फायदा उठाकर घुसपैठ की कोशिश करते आए हैं।

 हर साल कहीं न कहीं बर्फ में जमी आतंकियों की लाशें बरामद होती हैं।

 सेना की कोशिश होती ज्यादा-से-ज्यादा देर तक ऐसी चौकियों पर तब तक बने रहें जब तक कि वहां ठहरना असंभव न बन जाए।

 ऐसे ही एक वाकये में 13 सैनिकों समेत सिविलियन कुली भी हताहत हुए थे, मुझे आज भी उस नुकसान पर बहुत अफसोस होता है।

 इस हादसे के बाद ही यह नीति लागू हुई थी कि चौकी को खाली करने का आदेश काफी निचले स्तर के स्थानीय कमांडर भी अपने विवेक के अनुसार ले सकेंगे।

बाद में मैंने अपनी कमांड को सुझाया कि अपने फौजियों की जान को प्राकृतिक और तैनाती-नीत बेजा जोखिमों में डालने की अपेक्षा यदि इक्का-दुक्का आतंकी घुसपैठ हो भी जाती है तो उन्हें तो हम बाद में भी ढूंढ़कर मार गिराएंगे।

 गुरेज घाटी की तरह कई क्षेत्र ऐसे हैं जहां जगह की तंगी और सतह की बनावट की वजह से मौसम खुल जाने के बाद वहां की चौकियों पर फिर से अपने जवान भेजने का फैसला लेने में विकल्प वैसे भी बहुत सीमित होते हैं।

 इसके अलावा हमारी बहुत सी चौकियां ऐसी हैं जहां दुश्मन सीधा देख सकता है।

अब अगला सवाल, क्या गुरेज क्षेत्र की सारी नहीं तो कुछ चौकियों को तो सर्दियों में खाली किया ही जा सकता है।

 यह भी कि पाकिस्तान की नीयत पर किस हद तक विश्वास किया जाना चाहिए, इस पर निर्भर करता है।

 मौजूदा हालातों में हमें आधुनिक टोही तंत्र को विकसित करने पर ज्यादा ध्यान देने और खर्च करने की जरूरत है।

 यदि कोई दुश्मन तुल ही जाए तो घुसपैठ या कब्जा होने को पूरी तरह नहीं रोका जा सकता।

 ड्रोन और हेलीकॉप्टरों से निगरानी करने वाले उपाय बेशक घुसपैठ या कब्जाने की चेतावनी जल्द देने में सहायक हो सकते हैं, लेकिन आखिर में तो घुसपैठियों को खदेड़ने में शारीरिक रूप से ही कार्रवाई करनी पड़ेगी।

फिलहाल हम उस अवस्था में नहीं हैं जहां यह यकीन कर सकें कि हमारा पड़ोसी फिर से हमारी पीठ में छुरा नहीं घोंपेगा।

 यह पूरी तरह से परिस्थितियों पर निर्भर करेगा।

 हां, सरकार को चाहिए कि वह हिमस्खलन रोधी तंत्र जैसे कि बचाव-उपकरणों और निर्माण तकनीकों को विकसित और प्राप्त करने पर ज्यादा खर्च करे।

 हां,चौकियों की पुनः समीक्षा करने के बाद यदि पाया जाए कि अगर उन पर कब्जा हो भी जाए लेकिन सामरिक दृष्टि से इससे हमें ज्यादा फर्क नहीं पड़ता है तो सर्दियों में इन्हें खाली करने पर कोई हर्ज नहीं होना चाहिए।

 फिर भी यदि इन पर कोई फैसला लंबित रहे तो इसका मतलब है कि हम ‘कारगिल-घुसपैठ के दोहराव’ के डर के चलते अति संशकित हैं।

अतएव हिमस्खलन ग्रस्त क्षेत्रों से बड़ी संख्या में चौकियां खाली करने और घुसपैठ पर केवल आधुनिक टोही तकनीक के जरिए नजर रखने का समय अभी नहीं आया है, हो सकता है भविष्य में यह कभी आ भी जाए।

 इसलिए बर्फजदा जगह से पीछे हटने में वास्तविक परिस्थिति के हिसाब से निर्णय लेने वाली प्रक्रिया ही हाल-फिलहाल एकमात्र विकल्प है और वह सही भी है।

, सौजन्य- दैनिक ट्रिब्यून।

