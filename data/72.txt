सख्त संदेश देने में संकोच (अमर उजाला)।

अब यह साफ हो चुका है कि पाकिस्तान पठानकोट हमले के दोषियों के खिलाफ कोई ठोस और निर्णायक कार्रवाई करने में सिरे से आनाकानी कर रहा है।

 पाकिस्तानी सूत्र संकेत दे रहे हैं कि भारत द्वारा उपलब्ध कराए गए सुबूत अपर्याप्त हैं।

 भारत ने पाकिस्तानी अधिकारियों को एक से अधिक बार सुबूत उपलब्ध कराए हैं, लेकिन वे उन्हें पर्याप्त नहीं पा रहे हैं।

 भारतीय विदेश सचिव जयशंकर ने स्पष्ट किया है कि वह पाकिस्तानी विदेश सचिव से लगातार संपर्क में हैं और उनके अलावा दोनों देशों के राष्ट्रीय सुरक्षा सलाहकार भी संपर्क कायम किए हुए हैं।

 यह सब तो ठीक है, लेकिन इन शीर्ष भारतीय अधिकारियों को इस सवाल का जवाब देने की जरूरत है कि आखिर इस संपर्क-संवाद का नतीजा क्या है।

 भले ही पाकिस्तानी अधिकारी पठानकोट में उकसावे वाली आतंकी वारदात की साजिश रचने वालों के खिलाफ कार्रवाई को लेकर आश्वासन दे रहे हों, लेकिन इसका क्या अर्थ कि वे उनके खिलाफ कोई कार्रवाई करते नहीं दिख रहे हैं।

, नवाज शरीफ पाकिस्तान और भारत के बीच रिश्ते बेहतर करने की अपनी इच्छा को लेकर ईमानदार हो सकते हैं, लेकिन पाकिस्तानी जनरल इस तरह की कोई रुचि नहीं रखते।

 बीते दिसंबर में बैंकाक में दोनों देशों के राष्ट्रीय सुरक्षा सलाहकारों की बैठक के बाद कुछ भारतीय अधिकारियों और पर्यवेक्षकों ने यह आकलन किया था कि पाकिस्तानी जनरल संबंध बेहतर करने के इच्छुक हैं।

 अगर वे वाकई इच्छुक होते तो पठानकोट मामले की जांच करते हुए पाकिस्तान को कम से कम एफआइआर दर्ज करने जैसी कोई कार्रवाई तो करनी ही चाहिए थी।

 प्रधानमंत्री नरेंद्र मोदी और उनके सलाहकारों को यह समझने की जरूरत है कि ऐसे मामलों में नवाज शरीफ निष्प्रभावी हैं।

 पाकिस्तान में सत्ता के कई केंद्र होने की बात करने वाले भी इस तथ्य की अनदेखी करते हैं कि जब देश की सुरक्षा और विदेश नीति से जुड़ा कोई मसला सामने आता है तो सत्ता का एकमात्र केंद्र सेना ही होती है।

 लश्कर-ए-तैयबा और जैश-ए-मुहम्मद जैसे आतंकी संगठनों के साथ पाकिस्तानी सेना के रिश्ते जगजाहिर हैं।

, इसी कारण यह चौंकाने वाली बात नहीं है कि अंतरराष्ट्रीय स्तर पर आतंकी माने जाने वाले हाफिज सईद को भारत के खिलाफ जहर उगलने की पूरी छूट मिली हुई है।

 हाल में उसने गुलाम कश्मीर में एक रैली को संबोधित करते हुए कहा कि कश्मीरियों को पठानकोट जैसे हमले करने का अधिकार है।

 उसने यह धमकी भी दी कि ऐसे हमले आगे भी होते रहेंगे।

 क्या वह यह सब पाकिस्तानी सेना के संरक्षण के बिना कर सकता है।

 एक समय था जब सेना मसूद अजहर से नाखुश थी, लेकिन वह समय गुजर चुका है।

, इस पर गौर करें कि पठानकोट हमले की साजिश रचने वालों के खिलाफ कोई कार्रवाई न होने पर भी भारत की प्रतिक्रिया क्या है।

 यह साफ है कि भारत पहले की तरह ही इस आतंकी घटना को सुरक्षा चुनौती के रूप में न लेकर राजनीतिक मामले की तरह ले रहा है।

 हाल में जयपुर में आतंकवाद निरोधक सम्मेलन में भारतीय विदेश सचिव ने आतंकवाद को वैश्विक चुनौती बताया और उसके खिलाफ वैश्विक कार्रवाई का आह्वान किया।

 वह यह भूल गए कि बार-बार यह बात कहने और खुफिया सूचनाओं के आदान-प्रदान और आतंकवादियों के आर्थिक स्रोतों पर रोक लगाने में कुछ वैश्विक समन्वय के बावजूद हर देश को इस तरह की चुनौती से खुद ही निपटना होता है।

 आतंकवाद को राजनीतिक मुद्दे के तौर पर देखने से सीमा पार यानी पाकिस्तान प्रेरित आतंकवाद कभी नहीं रुकने वाला।

, भारत के मौजूदा रूख से ऐसा लगता है कि बातचीत और आतंकवाद साथ-साथ चल सकते हैं।

 कम से कम विदेश सचिव के रुख से तो यही जाहिर होता है।

 सवाल है कि बातचीत हो तो किस पर।

 इस वक्त भारत का सारा ध्यान इस पर होना चाहिए कि पाकिस्तान पठानकोट में आतंकी हमले के सिलसिले में गंभीरता से कार्रवाई करने पर मजबूर हो।

 पाकिस्तान को बाध्य करने के लिए उस पर अंतरराष्ट्रीय दबाव डालने की नीति सफल नहीं होने वाली, क्योंकि एक तो वह इस तरह के दबाव से बच निकलता है और दूसरे इसके आसार कम ही हैं कि कोई पश्चिमी देश उस पर इतना दबाव डाल सकेगा कि उसकी सेहत पर फर्क पड़े।

 अमेरिकी राष्ट्रपति बराक ओबामा या फिर अमेरिकी संसद की तरफ से ऐसे बयान जारी हो सकते हैं कि पाकिस्तान भारत से सहयोग करे और आतंकियों के खिलाफ कार्रवाई करे, लेकिन उनसे पाकिस्तान अपना रवैया नहीं बदलने वाला।

, हाल में राष्ट्रीय सुरक्षा सलाहकार अजीत डोभाल ने विदेश सचिव की इस बात को दोहराया कि अंतरराष्ट्रीय समुदाय को आतंकवाद का समर्थन करने वाले देशों का नाम लेकर उन्हें शर्मसार करना चाहिए।

 अजीत डोभाल ने यह मांग भी की कि वैश्विक समुदाय को उन सरकारों की पहचान करनी चाहिए जो आतंकियों को धन, छिपने के ठिकाने और समर्थन मुहैया कराते हैं।

 उन्होंने स्पष्ट किया कि वह एक आम बात कह रहे हैं और पाकिस्तान के संदर्भ में नहीं कह रहे हैं।

 आखिर वह पाकिस्तान की तरफ उंगली न उठाने को लेकर इतने सतर्क क्यों थे।

 लगता है कि वह यह उम्मीद करते हैं कि पाकिस्तान पठानकोट हमले के षड्यंत्रकारियों के खिलाफ कार्रवाई करेगा।

 पिछले दिनों नवाज शरीफ ने तो यह माना कि पठानकोट हमले ने द्विपक्षीय वार्ता की प्रक्रिया पर नकारात्मक असर डाला है, लेकिन आश्चर्यजनक रूप से भारतीय अधिकारी ऐसी बात कहने से हिचक रहे हैं।

, अच्छा होता कि सख्ती के साथ यह बात कही जाती कि भारत दोनों देशों के बीच संबंध बेहतर करने और दिसंबर में पाकिस्तान गईं विदेश मंत्री सुषमा स्वराज के दौरे के समय तय व्यापक द्विपक्षीय वार्ता को लेकर हुए निर्णय पर अमल के लिए प्रतिबद्ध है, लेकिन इसके लिए पाकिस्तान को आतंकवादियों और उनके समर्थकों के खिलाफ कड़ी कार्रवाई करने की जरूरत है, भले ही वे सरकारी एजेंसियों के हिस्से हों।

 यह समय पाकिस्तान को सख्त संदेश देने का है।

 ऐसे संकेत देने के साथ ही सीमा पार आतंकवाद से निपटने की नीति पर काम भी करना होगा।

 जैसे-जैसे समय बीत रहा है, मोदी की पाकिस्तान नीति की चुनौतियां बढ़ रही हैं।

 मोदी ने जो कठोर प्रतिमान स्थापित किए थे उन्हें यह सोच कर शिथिल कर दिए कि इससे द्विपक्षीय वार्ता में पाकिस्तानी सेना सहयोग करेगी, लेकिन उसके जनरलों पर कोई असर नहीं पड़ा।

 हाल की घटनाएं यही इशारा कर रही हैं कि पाकिस्तान जनरल बातचीत के साथ ही आतंकवाद भी जारी रखना चाहते हैं।

 क्या भारत-पाकिस्तान रिश्तों में बेहतरी की अपनी कोशिश के तहत मोदी इसकी अनदेखी कर सकते हैं।

 यह एक ऐसा मसला है जिस पर देश को विश्वास में लिए जाने की जरूरत है।

,  ।

सौजन्य :- अमर उजाला,7.02.2016,विवेक काटजू (विदेश सेवा के पूर्व अधिकारी एवं पाकिस्तान-अफगास्तिान मामलों के जानकार हैं)।

