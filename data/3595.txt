डॉक्टरों की अहमियत (दैनिक जागरण)।

सरकारी अस्पतालों में चिकित्सकों का लंबे अवकाश लेना और कई मामलों में लौटकर नहीं आना कोई नई बात नहीं है, लेकिन यह उनके पेशे की नैतिकता पर बदनुमा दाग जरूर है।

 मेडिकल छात्रों को पढ़ाई पूरी करने के बाद समारोहपूर्वक डिग्री देने की परंपरा है।

 उस समय इन्हें शपथ दिलाई जाती है कि इसका इस्तेमाल वे जनसेवा में करेंगे।

 हालांकि धरातल पर यह संभव नहीं है।

 दरअसल सरकारी और गैरसरकारी, दोनों ही स्तर पर मेडिकल की पढ़ाई काफी महंगी है।

 आज आम व्यक्ति तो बच्चों को डॉक्टर बनाने की सोच भी नहीं सकता।

 सरकारी और निजी मेडिकल कॉलेजों में डॉक्टरी की पढ़ाई के लिए अखिल भारतीय स्तर पर प्रतियोगी परीक्षा होती है।

 इसकी तैयारी के लिए दसवीं बाद महंगी कोचिंग कराने में ही अभिभावकों का लाखों रुपया खर्च हो जाता है।

 परीक्षा में पास होने पर अगर सरकारी कॉलेज मिला तो अभिभावकों के लिए डगर थोड़ी आसान रहती है, पर नंबर कम रहे तो निजी मेडिकल कॉलेज में बच्चे के दाखिले की राह बनती है, इन कॉलेजों की सिर्फ एक साल की फीस पांच-दस लाख में होती है।

 चार साल की पढ़ाई में अभिभावकों का पचीस-पचास लाख रुपये खर्च हो जाता है।

 जो अभिभावक निजी कॉलेजों में डोनेशन देकर एडमिशन कराते हैं वे तो एक करोड़ या इससे ऊपर खर्च के दायरे में आ जाते हैं।

 एमबीबीएस करने के बाद सरकारी नौकरी भले मिल जाए, निजी अस्पताल एमडी की डिग्री बिना पूछते तक नहीं।

 जबकि विडंबना यह है कि सरकारी मेडिकल कॉलेजों में एमबीबीएस सीट की तुलना में सिर्फ एक फीसद या इससे भी कम सीटें एमडी के लिए होती हैं।

 मजबूरन उच्चस्तरीय मेडिकल शिक्षा के लिए निजी संस्थानों की शरण लेनी पड़ती है या फिर जिनके नातेदार-रिश्तेदार विदेश में होते हैं वे कारण बताए बिना अवकाश लेकर एमडी करने दूसरे देशों में चले जाते हैं।

 वहां पढ़ाई के दौरान ही डॉलर मिलने पर देश का रुपया बौना लगने लगता है।

 ऐसे डॉक्टर जब कभी देश लौटते भी हैं तो वे अपना नर्सिंग होम या बड़ा अस्पताल ही चलाते हैं।

पिछले कुछ सालों में बिहार समेत तकरीबन सभी राज्यों में सरकारी स्तर पर डॉक्टरों की नियुक्ति के मामले में ऐसी व्यवस्था की गई है कि हर हाल में शुरुआत के कुछ साल ग्रामीण इलाकों में बिताने होंगे।

 यह व्यवस्था भी नई पीढ़ी के चिकित्सकों को परेशान करती है, क्योंकि ग्रामीण क्षेत्रों में सुविधाएं जुटाने के सरकार दावे चाहे जितने कर ले, वास्तविकता यह है कि वहां चौबीस घंटे बिजली भी नसीब नहीं है।

 सड़कें, अच्छे स्कूल और अन्य सुविधाओं का भी अभाव है।

 भारतीय परिवेश में आज भी लोग डॉक्टर को भगवान से कम नहीं मानते इसलिए चिकित्सकों को भी अपने पेशे को सेवाभाव से जोड़कर देखना चाहिए।

 इस लिहाज से स्वास्थ्य विभाग का बगैर सूचना लंबे समय से ड्यूटी से गायब रहने वाले डॉक्टरों को रियायत नहीं देना उचित निर्णय लगता है।

 यह भी अच्छा है कि विभाग सख्त कार्रवाई के लिए ऐसे डॉक्टरों की कुंडली खंगालने में लग गया है।

 सिर्फ इस साल अब तक पांच साल से अधिक समय से गायब रहने वाले 39 डॉक्टरों की सेवा समाप्त कर दी गई है।

 पांच दर्जन से अधिक डॉक्टर निलंबित और तमाम वेतन वृद्धि से वंचित किए गए हैं।

 हालांकि जिन अस्पतालों में सालों से गायब रहने वाले डॉक्टरों की सेवाएं समाप्त की गईं हैं वहां रिक्तियों को भी जल्द भरा जाना चाहिए जिससे चिकित्सा व्यवस्था पंगु न हो।

 स्थानीय संपादकीय : बिहार , सौजन्य – दैनिक जागरण।

