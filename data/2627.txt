राज्यों के चुनाव से तय होगी मोदी की राह (दैनिक भास्कर)।

सौम्य शब्दों में कहें तो यह ‘मजेदार वक्त’ है, जिसमें टीवी के पारिवारिक सीरियलों की जगह राजनीतिक सोप ऑपेरा ने ले ली है : अखिलेश और मुलायम संघर्ष पर उतारू हंै या उनके बीच शांति है।

 क्या पिता-पुत्र के बीच अब भी चाचा मौजूद हैं।

 सामने ऐसे प्रधानमंत्री हैं, जो नए वर्ष की पूर्व संध्या को भी छुट्‌टी लेने को तैयार नहीं हैं, जबकि विपक्ष में ऐसे नेता हैं, जो हर साल पूरे निश्चय के साथ अवकाश पर चले जाते हैं।

 2016 में भारतीय रुपया सिकोड़ दिया गया; क्या 2017 में बारी राजनीति की है, जो सिकुड़कर ‘वन मैन, वन पार्टी शो’ हो जाएगी।

2017 चुनाव का बड़ा साल है।

 आप कह सकते हैं कि भारत में हर साल ही बड़े चुनाव का साल होता है।

 किसी देश में इतनी जल्दी-जल्दी इतने चुनाव नहीं होते और फिर भी 2017 जरा अलग है : यह 2014 के बाद सबसे बड़ा चुनावी वर्ष है।

 वह मोदी द्वारा किए सफाए का साल था, जिसने उनके विरोधियों को हक्का-बक्का कर दिया।

 तब वे चुनौती देने वाले नेता थे और अजीब बात है कि अब प्रधानमंत्री के रूप में भी उन्होंने खुद को वही साबित किया है।

 मोदी यही तरीका पसंद करते हैं : चौबीस घंटे,सातों दिन कैम्पेनर बने रहते हैं।

 उन्हें लगातार एक घटना से दूसरी घटना, एक भाषण से दूसरे भाषण, उथल-पुथल मचाने वाले एक आइडिया से दूसरे ऐसे ही बड़े विचार पर जाना पसंद है।

 किसी से कभी न बोलने वाले प्रधानमंत्री से अब सिर्फ बोलते रहने वाले प्रधानमंत्री तक भारतीय लोकतंत्र हमेशा बातूनी मोड में रहता है।

 हालांकि, साफ कहें तो बातचीत का वक्त बीत गया है।

 नोटबंदी की सलाह अच्च्छी नहीं थी, लेकिन बेशक यह साहसी कदम था।

 ऐसा कदम जिसने 2017 का एजेंडा तय कर दिया है।

 किंतु बैंककर्मियों को धमकाकर अपनी राह पर लाना तो ठीक है लेकिन, देश के लोगों का क्या।

 नोटबंदी पर अभी फैसला होना है और पांच राज्यों के चुनाव इस पर जनमत संग्रह जैसे होंगे।

 यह विषय पूरी तरह प्रधानमंत्री के व्यक्तित्व से जुड़ गया है।

 चुनाव भारत की भौगोलिक विविधता में हो रहे हैं पर बड़ा पुरस्कार तो उत्तर प्रदेश ही है; सबसे ज्यादा आबादी वाला ऐसा राज्य, जो आज भी राष्ट्रीय राजनीति का रुख तय करता है।

मोदी को अपना राजनीतिक भविष्य सुरक्षित करने के लिए उत्तर प्रदेश जीतना होगा।

 पांच साल के लिए चुनी गई बहुमत वाली सरकार के ऐसेे प्रधानमंत्री के बारे में यह सुनने में अजीब लग सकता है, जिसका मुश्किल से आधा कार्यकाल ही हुअा है।

 िकंतु उत्तर प्रदेश ही उनकी बेलगाम शक्ति का स्रोत है : उत्तरप्रदेश के 73 सांसदों के बगैर वे कमजोर गठबंधन सरकार के नेता होते।

 अब यह मोदीजी की कर्मभूमि भी है, वे वाराणसी से चुने जो गए हैं।

 भाजपा का 1990 के दशक में मूल उदय ही उत्तर प्रदेश से हुआ, जिसे राम मंदिर के सपने पर साकार किया गया था।

 उसके बाद से गलत समय पर उठाए गए कदमों और लचर प्रदेश नेतृत्व का नतीजा यह रहा कि भाजपा प्रासंगिक बने रहने के लिए संघर्ष करने लगी।

 अब जब समाजवादी पार्टी अजीब तरह के पारिवारिक कलह में फंस गई है और मायावती को आशंका है कि पता नहीं कब आयकर अधिकारी दस्तक दे दें, तो यह भाजपा के लिए सर्वोत्तम अवसर है।

 मोदी-अमित शाह की जोड़ी अच्छी तरह जानती हैं कि उत्तर प्रदेश में विशाल जीत 2019 में दिल्ली में पांच साल का एक और कार्यकाल सुनिश्चित कर देगी।

 इसी साल मोदी को अपनी जन्मभूमि में लौटना होगा।

 गुजरात के चुनाव भाजपा के लिए ऐसे राज्य में खुद को मजबूत करने का मौका है, जहां 1996 से उसका दबदबा है।

नोटबंदी ने मोदी के गृह राज्य में उनके मूल नव-मध्यवर्ग के मतदाताओं को चोट पहुंचाई है लेकिन, क्या व्यावहारिक गुजराती के लिए कैशलेस पहचान और धार्मिक पहचान के बीच कोई टकराव होगा।

 हिंदुत्व उन्हें जोड़ने वाला इतना शक्तिशाली कारक रहा है कि उसे अभी खारिज नहीं किया जा सकता या कम से कम मोदी के समर्थकों का तो यही विश्वास है।

 मोदी के विरोधियों का भी उतना ही कुछ दांव पर लगा है।

 कांग्रेस ने पांच राज्यों और एक केंद्र शासित प्रदेश में सत्ता के साथ नए साल में प्रवेश किया है लेकिन, साल के अंत में यह दो राज्यों व पुडुचेरी तक सीमित हो सकती है।

 इससे कांग्रेस नेतृत्व की स्थिति और भी कमजोर हो जाएगी और मोदी-शाह की जोड़ी कांग्रेस मुक्त भारत के अपने सपने के और निकट पहुंच जाएगी।

 प्राण-वायुरहित चैम्बर के किसी रोगी की तरह कांग्रेस को ऑक्सीजन की शिद्‌दत से जरूरत है।

 पंजाब कांग्रेस के उद्धार के लिए सबसे अच्छी उम्मीद है।

 इसीलिए पार्टी के माहिर रणनीतिज्ञों ने अपना ठिकाना लखनऊ से हटाकर चंडीगढ़ कर लिया है।

 विडंबना यह है कि एक और प्रमुख विपक्षी दल का भी 2017 में काफी कुछ दांव पर लगा है, उसे भी पंजाब में ही उद्धार की उम्मीद है।

 आम आदमी पार्टी के लिए पंजाब में जीत और गोवा में अच्छा प्रदर्शन अरविंद केजरीवाल को 2019 के लिए मोदी को चुनौती देने वाले संभावित नेता के रूप में स्थापित कर देगा।

 भाजपा भी राहुल गांधी की बजाय केजरीवाल से ज्यादा घबराती है।

 कांग्रेस नेता के साथ बुढ़ाती पार्टी मशीनरी का बोझ है, जबकि केजरीवाल की विद्रोही शैली उन्हें यथास्थिति को झटका दे सकने वाला नेता बनाती है।

 यदि ‘आप’ पंजाब में हार गई तो केजरीवाल सिटी मेयर बनकर रह जाएंगे।

विजेता-पराजितों के परे 2017 में राजनीति को भोले-भाले वोटर को लुभाने वाले तीखे नारों और वादों की बजाय कुछ और अधिक सार्थक खोजना चाहिए।

 ट्रम्प जैसे लोक-लुभावन नेताओं का वैश्विक उदय बताता है कि राजनीतिक रूप से सही होने और उदार मूल्यों को लेकर लोग ऊब रहे हैं।

 राजनीति दक्षिणपंथ की ओर झुक रही है तो कई ट्रम्प नफरत से भरी पहचान की राजनीति का दोहन करने का इंतजार कर रहे हैं।

 भारत और पूरी दुनिया में उदार राजनीति ढलान पर है।

 इसे पुनर्जीवित करने के लिए नया फॉर्मूला खोजना होगा, जो 2017 में एक चुनौती है और अवसर भी।

पुनश्च : कई सेफोलॉजिस्ट यानी चुनाव विश्लेषकों के लिए बीता साल दुस्वप्न जैसा था, जिनमें से कई के दो बड़े पूर्वानुमान -ब्रिटेन और अमेरिका- भयावह रूप से गलत रहे।

 2017 में फिर ऐसा हुआ तो संभव है उनमें से ज्यादातर को अपना बोरिया-बिस्तर बांध लेना होगा।

 चूंकि उनकी विश्वसनीयता दांव पर लगी है तो उन्हें नया वर्ष खुशनुमा होने की ही शुभकामनाएं दी जा सकती हैं।

(ये लेखक के अपने विचार हैं।

)।

राजदीप सरदेसाई।

वरिष्ठ पत्रकार।

52@.।

सौजन्य – दैनिक भास्कर।

