दंड नहीं, संबल (दैनिक ट्रिब्यून)।

सहानुभूति रोकेगी खुदकुशी।

लोकसभा में पारित मेंटल हेल्थ केयर बिल-2016 का पारित होना सत्ता की संवेदनशीलता का परिचायक है।

 अब आत्महत्या की कोशिश करने वाले को सजा नहीं, उपचार की जरूरत बताई जायेगी।

 राज्यसभा इस विधेयक को गत वर्ष अगस्त में पारित कर चुकी है।

 अब आत्महत्या को मानसिक रोग की श्रेणी में रखा जायेगा और उपचार की व्यवस्था होगी।

 साथ ही मानसिक रोगी को परिवार से अलग-थलग नहीं किया जा सकेगा।

 वह अपना उपचार कहां और कैसे करेगा, वह तय कर सकेगा।

 कानून मरीज केंद्रित है और पीड़ित व समाज को उसके उपचार का अधिकार देता है।

 एक मायने में यह राजग सरकार की ब्रिटिशकालीन अमानवीय कानूनों की गिरफ्त से निकलने की कोशिश है।

 ब्रिटिश काल में कानून के भय से आत्महत्या को रोकने की कोशिश में इसे आईपीसी की धारा में अपराध की संज्ञा दी गई थी।

 मगर आज जीवनशैली में आये बदलाव के चलते उपजे तनाव व अवसाद के कारण आत्महत्याओं की संख्या लगातार बढ़ती जा रही है।

 दुनिया में करीब आठ लाख लोग हर साल  आत्महत्या करते हैं, जिनमें 17 प्रतिशत भारतीय हैं।

 इसमें भी 35 फीसदी युवा हैं।

 इसी तरह परिवार की जिम्मेदारी निभाने वाले तबके का प्रतिशत भी 35 है।

यह तथ्य किसी से छिपा नहीं है कि आधुनिक जीवनशैली की जटिलताओं के कारण तनाव व अवसाद हमारे जीवन का हिस्सा बना है।

 यह अवसाद मनुष्य को आत्महत्या के लिये उकसाता है।

 नये कानून का यही मानना है कि खुदकुशी का प्रयास सामान्य मनोदशा में नहीं हो सकता।

 ऐसे में जीवन से हताश व निराश हो चुके व्यक्ति के खुदकुशी के प्रयास से बच जाने पर कानून के शिकंजे में फंसा देना उसके दुखों को बढ़ाना ही है।

 नये कानून का मकसद यही है कि जीवन से खिन्न हो चुके व्यक्ति के जीवन में कैसे आशा का संचार किया जाये।

 यह बदलते वक्त की जरूरत भी है कि किसी व्यक्ति के दुख-दर्द में समाज रचनात्मक भूमिका निभाये।

 उसकी असामान्य मनोदशा को उपचार से संबल दिया जाये।

 कुल मिलाकर सरकार ने सुसाइड की कोशिश को चिकित्सा सुविधा के दायरे में लाने की कोशिश की है।

 निश्चित रूप से यह प्रयास हताश व्यक्ति के जीवन में जीवंतता की बयार लाने में सहायक होगा।

 साथ ही तमाम उन क्षेत्रों का व्यापक अध्ययन उम्र-लिंग के हिसाब से किया जाना चाहिए जहां आत्महत्या के प्रयास ज्यादा किये गये हैं।

, सौजन्य- दैनिक ट्रिब्यून।

