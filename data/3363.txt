सबसे होनहार (हिन्दुस्तान)।

बल्लेबाजों के ताबड़तोड़ प्रदर्शन के सामने अक्सर हम गेंदबाजों के अच्छे प्रदर्शन को दरकिनार कर देते हैं।

 पिछले दिनों जब इंग्लैंड के खिलाफ टेस्ट शृंखला में विराट कोहली और करुण नायर जैसे खिलाड़ी बड़े स्कोर खड़े कर रहे थे, तब रविचंद्रन अश्विन और रवींद्र जडेजा की मैच जिताने वाली गेंदबाजी को तारीफ भले मिली हो, लेकिन उतनी सुर्खियां नहीं मिल सकीं।

 लेकिन अच्छी बात यह है कि इनके योगदान को अब अंतरराष्ट्रीय क्रिकेट कौंसिल यानी आईसीसी ने स्वीकार किया है।

 इन दोनों को आईसीसी ने अपनी गेंदबाजी की रैंकिंग में पहला और दूसरा स्थान दिया है।

 अश्विन के लिए इससे भी बड़ी बात यह है कि उन्हें टेस्ट मैच के लिए क्रिकेटर ऑफ द ईयर का सम्मान भी दिया है।

 इस सम्मान को पाने के साथ ही वह सर गारफील्ड सोबर्स ट्रॉफी के हकदार भी बन गए हैं।

 इसके पहले यह सम्मान अभी तक दो भारतीय खिलाड़ियों राहुल द्रविड़ और सचिन तेंदुलकर को ही मिल सका है।

 2016 में अश्विन का खेल सचमुच तारीफ के काबिल रहा है।

 इस साल उन्होंने कुल 12 टेस्ट मैच खेले और उनमें 72 विकेट लिए।

 15.39 के औसत से विकेट लेकर सीधे हाथ से बॉल फेंकने वाले इस स्पिन गेंदबाज ने दुनिया के तकरीबन सभी गेंदबाजों को बहुत पीछे छोड़ दिया।

 इतना ही नहीं, इस दौरान उनकी बल्लेबाजी भी काफी अच्छी रही और उन्होंने 42 के औसत से काफी भरोसेमंद खेल दिखाया।

 बल्लेबाजी का उनका प्रदर्शन भी दुनिया के किसी ऑल राउंडर से बेहतर रहा।

 भारत ने पिछले कुछ साल में ऑल राउंडर के लिए बहुत से खिलाड़ियों को आजमाया, पर किसी को सफलता नहीं मिली।

 अब लगता है कि रविचंद्रन अश्विन के रूप में एक जेनविन ऑल राउंडर मिल गया है।

, यहां रवींद्र जडेजा का जिक्र भी जरूरी है।

 पिछले दिनों इंग्लैंड के खिलाफ आखिरी टेस्ट मैच के आखिरी दिन चाय के समय तक ज्यादातर लोगों ने मान लिया था कि यह मैच ड्रॉ हो जाएगा।

 लेकिन उसके बाद जडेजा ने जिस तरह ताबड़तोड़ विकेट लिए, उससे वह मैच बड़े आराम से भारत के हाथ आ गया।

 इंग्लैंड की दूसरी पारी में जब अश्विन नहीं चल पाए, तो बाएं हाथ से गेंद फेंकने वाले जडेजा ने सात विकेट झटक लिए।

 पूरी शृंखला में अगर अश्विन ने 28 विकेट लिए, तो 26 विकेट लेकर जडेजा भी बहुत पीछे नहीं रहे।

 इस मैच की सबसे खास बात भले ही करुण नायर का तिहरा शतक हो, लेकिन उसमें भी अश्विन और जडेजा के साथ हुई लंबी साझेदारी का एक बड़ा योगदान तो है ही।

 यह दूसरी बार हुआ है, जब भारत के किन्हीं दो गेंदबाजों को रैंकिंग में पहला और दूसरा स्थान मिला हो।

 पहले बिशन सिंह बेदी और भागवत चंद्रशेखर को यह जगह मिली थी।

, यह ठीक है कि काफी समय बाद भारत को दो अच्छे गेंदबाज मिले हैं, पर इससे भी बड़ी बात यह है कि भारत को दो गेंदबाजों की एक अच्छी जोड़ी मिली है।

 जैसी बेदी और चंद्रशेखर की थी।

 गेंदबाजी में जोड़ियों का हमेशा से ही बड़ा महत्व रहा है।

 एक जमाने में ऑस्ट्रेलिया में लिली और थॉमसन की जोड़ी थी या पाकिस्तान में इमरान और सरफराज की जोड़ी थी।

 अश्विन और जडेजा, दोनों जब एक साथ गेंदबाजी करते हैं, तो एक-दूसरे के पूरक बन जाते हैं।

 एक तरफ जडेजा की टाइट गेंदबाजी होती है, तो दूसरी तरफ अश्विन की गेंदबाजी के कसाव में थोड़ी गुंजाइश बनी रहती है।

 जब बल्लेबाज जडेजा की गेंदों पर स्ट्रोक नहीं खेल पाते, तो वे अश्विन की गेंदों पर बड़े शॉट खेलने की कोशिश करते हैं और उसके शिकार बन जाते हैं।

 इन दोनों ही खिलाड़ियों से बड़ी उम्मीद बांधी जा सकती हैं, क्योंकि इन्हें अभी लंबे समय तक भारतीय टीम के साथ खेलना है।

, सौजन्य – हिन्दुस्तान।

