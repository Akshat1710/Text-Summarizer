संपादकीय : कानून व्यवस्था पर संकट (दैनिक जागरण)।

पंजाब में आए दिन कोई न कोई ऐसी घटना सामने आ ही जाती है, जो संपूर्ण कानून व्यवस्था की नींव तक हिला जाती है।

 गत दिवस भी बठिंडा में एक ऐसी ही घटना सामने आई, जो न सिर्फ सत्ताधारी दल के लिए शर्मनाक है, अपितु पुलिस और कानून व्यवस्था की स्थिति को लेकर भी सोचने को मजबूर करने वाली है।

 यहां के गांव विर्क कलां के अकाली सरपंच, उसके बेटे व अन्य साथियों ने सड़क के बीच से ट्रैक्टर-ट्रॉली हटाने को लेकर हुई बहस के बाद एक हवलदार को बंधक बनाकर पीटा और उसकी वर्दी फाड़ दी।

 सत्ता के नशे में चूर आरोपियों ने न सिर्फ हवलदार को बंधक बनाया, अपितु उसे ट्रॉली में डालकर पूरे गांव में घुमाया और फिर अपने घर ले गए।

 यह सब करके आरोपियों ने न सिर्फ अपनी दबंगई और धौंस का प्रदर्शन किया, अपितु कानून व्यवस्था और पुलिस के हालात पर भी तमाम सवाल खड़े कर दिए।

 यह कोई पहला मामला नहीं है, जब सत्ताधारी दल से संबंधित अथवा किसी अन्य दल के नेता ने ऐसी गुंडागर्दी का प्रदर्शन किया हो।

 संगरूर में भी शिरोमणि अकाली दल के जिला प्रधान के भाई ने गुरुघर के हेडग्र्रंथी से मारपीट की।

 इससे पूर्व इसी वर्ष ऐसे कई मामले पंजाब भर में सामने आ चुके हैं।

 ऐसी घटनाओं से जनता के बीच पुलिस और कानून व्यवस्था को लेकर तो गलत संदेश जाता ही है, साथ ही सरकार, खासकर सत्ताधारी दल के प्रति भी प्रतिकूल भावना का निर्माण होता है।

 प्रदेश में बहुत जल्द विधानसभा चुनाव की घोषणा होने वाली है और ऐसी घटना व ऐसा वातावरण निस्संदेह सत्ताधारी दल के लिए कतई शुभ संकेत नहीं है।

 जिस सरपंच ने बठिंडा में गत दिवस शर्मनाक घटना को अंजाम दिया, वह पहले भी अपनी हरकतों के लिए चर्चा में रहा है।

 वह हत्या के प्रयास, अपहरण, लूटपाट व करीब आधा दर्जन संगीन मामलों में आरोपी है, बावजूद इसके ऐसा प्रतीत होता है कि उसपर न तो सत्ताधारी दल और न ही पुलिस का कोई नियंत्रण है।

 कदाचित यही कारण है कि वह इस प्रकार की गुंडागर्दी का प्रदर्शन कर रहा है।

 यही नहीं, प्रदेश में राजनीतिक संरक्षण के कारण तमाम आपराधिक तत्व भी आए दिन पुलिस की नाक में दम करते रहते हैं।

 सत्ताधारी दल को चाहिए कि वह ऐसे तमाम तत्वों से अतिशीघ्र पीछा छुड़ाए जो संगीन मामलों में आरोपी हैं अथवा आपराधिक पृष्ठभूमि के हैं।

 साथ ही ऐसी व्यवस्था भी बनानी चाहिए, जिससे उन्हें उनके किए की सजा भी मिल सके।

 इसके साथ ही पुलिस को भी छूट मिलनी चाहिए ताकि वह निष्पक्ष और निर्भय होकर हर तरह के अपराधियों पर लगाम कस सके।

 ऐसा होने से ही पुलिस पर लोगों का विश्वास बहाल होगा और अपराधियों के मन में खाकी का खौफ कायम हो सकेगा।

 स्थानीय संपादकीय : पंजाब , सौजन्य- दैनिक जागरण।

