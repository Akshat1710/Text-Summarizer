पाकिस्तान को दो टूक (अमर उजाला)।

जब पठानकोठ हमला लगभग एक विस्मृत अध्याय बनने की नियति की ओर जाता लग रहा था, तब एकध्रुवीय विश्व में सर्वाधिक ताकतवर माने जाने वाले अमेरिकी राष्ट्रपति का इस हमले पर पाकिस्तान को दोटूक संदेश देने का महत्व है।

 समाचार एजेंसी पीटीआई को दिए एक इंटरव्यू में बराक ओबामा ने वैसे तो कई मुद्दों पर बातें की हैं, लेकिन आतंकवाद पर पाकिस्तान के नजरिये पर उन्होंने जैसा क्षोभ जताया है, वह ध्यान देने लायक है।

 पठानकोट हमले को ′भारत की ओर से लंबे समय से झेले जा रहे अक्षम्य आतंकवाद की एक और मिसाल′ बताते हुए उन्होंने साफ कहा है कि पाकिस्तान को अपनी जमीन से आतंकी घटनाओं को संचालित करने वालों के खिलाफ अधिक प्रभावी कार्रवाई करनी चाहिए।

 ओबामा ने यह टिप्पणी पठानकोट हमले के करीब तीन सप्ताह बाद तब की है, जब गणतंत्र दिवस के दौरान अपने देश में नए सिरे से आतंकी हमले की आशंकाओं को बेअसर करने की चाक-चौबंद तैयारी है।

, इसके साथ भारत की यात्रा पर आए गणतंत्र दिवस के मुख्य अतिथि फ्रेंच राष्ट्रपति फ्रांस्वा ओलांद के बयान को भी जोड़ लें, जिसमें उन्होंने पठानकोट हमले के संदर्भ में पाकिस्तान से जवाब-तलब करने की हमारी नीति को सही ठहराया है, तो स्पष्ट है कि दुनिया के बड़े देश हमारे पड़ोसी को आतंकवाद के प्रायोजक के तौर पर मानते हैं।

 अमेरिकी राष्ट्रपति ने हालांकि माना है कि वर्ष 2014 के पेशावर हमले के बाद आतंकवाद के प्रति खुद पाक सत्ता प्रतिष्ठान के रवैये में फर्क आया है।

 लेकिन यह भी सच है कि आतंकवादियों के खिलाफ इस्लामाबाद की कार्रवाई के पीछे ईमानदारी और पारदर्शिता नहीं है।

 अपने यहां आतंकी घटनाओं को अंजाम देने वालों को तो वह दंड दे रहा है, पर मुंबई हमले से लेकर पठानकोट हमले की साजिश रचने वाले आतंकी सरगनाओं के खिलाफ वह वैसी तत्परता की जरूरत महसूस नहीं कर रहा।

 बल्कि इतना समय बीत जाने के बावजूद सीमा के उस पार कार्रवाई के नाम पर जैसी निष्क्रियता है, वह बहुत आश्वस्त नहीं करती।

 शुक्र है कि आतंकी हमले के बावजूद दोनों पक्षों में वार्ता को लेकर संजीदगी बची हुई है, जिसकी खुद ओबामा ने भी प्रशंसा की है।

 पर यह सदाशयता आतंकवाद के खिलाफ नरमी बरतने की वजह नहीं होनी चाहिए।

,  , सौजन्य :- अमर उजाला,25.01.2016।

