हवा में जीवन नहीं, जहर (राष्ट्रीय सहारा )।

दिल्ली में कई दिनों से छाई धुंध और धुएं ने कई चिंताजनक सवाल छोड़े हैं।

 औद्योगिक विकास, बढ़ता शहरीकरण और उपभोक्तावादी संस्कृति आधुनिक विकास के ऐसे नमूने हैं, जो हवा, पानी और मिट्टी को एक साथ प्रदूषित करते हुए समूचे जीव-जगत को संकटग्रस्त बना रहे हैं।

 आदमी भी दिल्ली की प्रदूषित वायु की गिरफ्त में है; क्योंकि यहां वायुमंडल में वायु प्रदूषण की मात्रा 60 प्रतिशत से अधिक हो गई है।

 इसीलिए एनजीटी यानी राष्ट्रीय हरित अधिग्रहण ने दिल्ली सरकार को फटकार लगाते हुए समस्या का हल ढूंढ़ने की सलाह दी है।

, दूसरी तरफ, दिल्ली उच्च न्यायालय ने कहा है कि दिल्ली अब एक बंद गैस चैंबर में बदलती जा रही है।

 मुख्यमंत्री अरविंद केजरीवाल ने इस समस्या पर तात्कालिक हल के लिए तीन नीतिगत फैसले लिए हैं।

 एक, दिल्ली में बदरपुर का ताप विद्युत बिजली घर बंद कर दिया जाएगा।

 दो, वाहनों के लिए यूरो क्षय उत्सर्जित नियम लागू होगा और तीसरे, एक दिन सम और दूसरे दिन विषम नंबरों के ही वाहन सड़कों पर उतरेंगे।

 हालांकि वाहनों के बाबत केजरीवाल ने कहा है कि यदि इस फैसले से जनता को परेशानी होती है तो 15 दिन बाद इसे वापिस ले लिया जाएगा।

 यह फैसला 1 जनवरी 2016 से लागू होना है।

भारत में औद्योगीकरण की रफ्तार भूमण्डलीकरण के बाद तेज हुई।

 एक तरफ प्राकृतिक संपदा का दोहन बढ़ा तो दूसरी तरफ औद्योगिक कचरे में बेतहाशा बढ़ोत्तरी हुई।

 लिहाजा, दिल्ली में जब शीत ऋृतु ने दस्तक दी तो वायुमण्डल में आद्र्रता छा गई।

 इस नमी ने धूल और धुएं के बारीक कणों को वायुमण्डल में विलय होने से रोक दिया और दिल्ली के ऊपर एकाएक कोहरा आच्छादित हो गया।

 वातावरण का यह निर्माण क्यों हुआ, मौसम विज्ञानियों के पास इसका कोई स्पष्ट उत्तर नहीं है।

 वे इसकी तात्कालिक वजह पंजाब-हरियाणा में खेतों में जलाए जा रहे फसल के डंठल बता रहे हैं।

 यदि वास्तव में इसी आग से निकला धुंआ दिल्ली में छाए कोहरे का कारण होता तो यह स्थिति चंडीगढ़,अमृतसर, लुधियाना और जालंधर जैसे बड़े शहरों में भी दिखनी चाहिए थी, लेकिन नहीं दिखी।

 अलबत्ता, इसकी मुख्य वजह हवा में लगातार प्रदूषक तत्वों का बढ़ना है।

, दरअसल, मौसम गरम होने पर जो धूल और धुंए के कण आसमान में कुछ ऊपर उठ जाते हैं, वे सर्दी बढ़ने के साथ-साथ नीचे खिसक आते हैं।

 दिल्ली में बढ़ते वाहन और उनके सह उत्पाद प्रदूषित धुंआ और सड़क से उड़ती धूल अंधियारे की इस परत को और गहरा बना देते हैं।

 इस प्रदूषण के लिए बढ़ते वाहन कितने दोषी हैं, इस तय की पुष्टि इस बात से होती है कि हाल ही में दिल्ली में ‘‘कार मुक्त दिवस’ आयोजित किया गया था।

 इसका नतीजा यह निकला कि उस थोड़े समय में वायु प्रदूषण करीब 26 प्रतिशत कम हो गया था।

, इससे पता चलता है कि दिल्ली में अगर कारों की आवाजाही को नियंत्रित कर दिया जाए तो बढ़ता प्रदूषण बड़ी मात्रा में थम सकता है।

 इस नाते एक दिन सम और एक दिन विषम संख्या वाली कारों को सड़कों पर उतारने का फैसला कारगर साबित होगा।

 किंतु विडंबना है कि दिल्ली में इस प्रदूषण का कारक राष्ट्रीय हरित अधिकरण उन 80 हजार ट्रकों को मान रहा है, जो दिल्ली में अनाज, फल-सब्जी, मांस और अन्य जरूरी सामानों को बाजारों तक पहुंचाते हैं।

 अधिकरण की सलाह है कि इन ट्रकों के दिल्ली में प्रवेश को प्रतिबंधित किया जाए।

 यदि ट्रकों को प्रतिबंधित कर दिया जाता है तो ये ट्रक दिल्ली से सटी हरियाणा, राजस्थान और उत्तर प्रदेश की सीमा पर माल उतारेंगे।

 और फिर राष्ट्रीय राजधानी क्षेत्र में उतारे गए इस सामान को छोटे वाहनों से दिल्ली के बाजारों में पहुंचाया जाएगा।

, मसलन, समस्या जस की तस बनी रहेगी, क्योंकि जो माल 80 हजार ट्रकों से दिल्ली के भीतर आता है, उसे दिल्ली की सीमाओं से करीब 4 लाख छोटे वाहन लादकर दिल्ली लाएंगे।

 इससे प्रदूषण बढ़ेगा या घटेगा; इसका तकनीकी आकलन कराने की जरूरत है।

 वैसे भी यदि ट्रकों पर प्रतिबंध की व्यवस्था लागू की जाती है तो यह उपाय अपनी समस्या को दूसरे क्षेत्रों में स्थानांतरित करने जैसा होगा, न कि समस्या का स्थायी हल होगा।

 लिहाजा, यह उपाय कतई व्यावहारिक नहीं है।

दिल्ली में इस वक्त वायुमंडल में मानक पैमाने से 60 गुना ज्यादा प्रदूषक तत्वों की संख्या बढ़ गई है।

 इस वजह से लोगों में गला, फेफड़ें और आंखों की तकलीफ बढ़ जाती है।

 कई लोग मानसिक अवसाद की गिरफ्त में भी आ जाते हैं।

 हालांकि हवा में घुलता जहर महानगरों में ही नहीं, छोटे नगरों में भी प्रदूषण का सबब बन रहा है।

 कार-बाजार ने इसे भयावह बनाया है।

 यही कारण है कि लखनऊ, कानपुर, अमृतसर, इंदौर और अहमदाबाद जैसे शहरों में प्रदूषण खतरनाक स्तर की सीमा लांघने को तत्पर है।

, उद्योगों से धुंआ उगलने और खेतों में बड़े पैमाने पर औद्योगिक व इलेक्ट्रोनिक कचरा जलाने से भी दिल्ली की हवा में जहरीले तत्वों की सघनता बढ़ी है।

 इस कारण दिल्ली दुनिया के सर्वाधिक प्रदूषित शहरों में शामिल है।

 वैसे भी दुनिया के जो 20 सर्वाधिक प्रदूषित शहर हैं, उनमें भारत के 13 शहर शामिल हैं।

बढ़ते वाहनों के चलते वायु प्रदूषण की समस्या दिल्ली में ही नहीं; पूरे देश में भयावह होती जा रही है।

 केंद्रीय प्रदूषण बोर्ड देश के 121 शहरों में वायु प्रदूषण का आकलन करता है।

 इसकी एक रिपोर्ट के मुताबिक देवास, कोझिकोड व तिरुपति को अपवादस्वरूप छोड़कर बाकी सभी शहरों में प्रदूषण एक बड़ी समस्या के रूप में है।

 इसकी मुख्य वजह तथाकथित वाहन क्रांति है।

 विश्व स्वास्य संगठन का दावा है कि डीजल और कैरोसिन से पैदा होने वाले प्रदूषण से ही दिल्ली में एक तिहाई बच्चे सांस की बीमारी की गिरफ्त में हैं।

 20 फीसद बच्चे मधुमेह जैसी लॉइलाज बीमारी की चपेट में हैं।

 इस खतरनाक हालात से रुबरू होने के बावजूद दिल्ली व अन्य राज्य सरकारें ऐसी नीतियां अपना रही हैं, जिनसे प्रदूषण को नियंत्रित किए बिना औद्योगिक विकास को प्रोत्साहन मिलता रहे।

 यही कारण है कि डीजल वाहनों का चलन लगातार बढ़ रहा है।

, जिस गुजरात को हम आधुनिक विकास का मॉडल मानकर चल रहे हैं, वहां भी प्रदूषण के हालात भयावह हैं।

 कुछ समय पहले टाइम पत्रिका में छपी एक रिपोर्ट के मुताबिक दुनिया के चार प्रमुख प्रदूषित शहरों में गुजरात का बापी शहर भी शामिल है।

 इस नगर में 400 किलोमीटर लंबी औद्योगिक पट्टी है।

 इन उद्योगों में कामगार और वापी के निवासी कथित औद्योगिक विकास की बड़ी कीमत चुका रहे हैं।

 बापी के भूगर्भीय जल में पारे की मात्रा डब्ल्यूएचओ के तय मानकों से 96 प्रतिशत ज्यादा है।

 यहां की वायु में धातुओं का संक्रमण जारी है, जो फसलों को नुकसान पहुंचा रहा है।

 कमोबेश ऐसे ही हालात अंकलेश्वर बंदरगाह के हैं।

 यहां दुनिया के अनुपयोगी जहाजों को तोड़कर नष्ट किया जाता है।

 इन जहाजों में विषाक्त कचरा भी भरा होता हैं, जो मुफ्त में भारत को निर्यात किया जाता है।

 इनमें ज्यादातर सोडा की राख, एसिडयुक्त बैटरियां और तमाम किस्म के घातक रसायन होते हैं।

,  , सौजन्य :- राष्ट्रीय सहारा , 7.12.2015 ,प्रमोद भार्गव।

