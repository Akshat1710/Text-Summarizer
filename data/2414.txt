ढलान पर रुपया (नवभारत टाइम्स)।

डॉलर के मुकाबले रुपये में आ रही कमजोरी चिंता का विषय है।

 रुपया गुरुवार को डॉलर के मुकाबले 30 पैसे टूटकर 68.86 के स्तर पर आ गया, जो पिछले 39 महीनों का सबसे निचला स्तर है।

 इससे पहले 28 अगस्त 2013 को यह 68.80 के स्तर पर बंद हुआ था।

 नोटबंदी को लेकर पहले से ही परेशान कारोबारियों के भीतर अब कई तरह की आशंकाएं गहराने लगी हैं।

 दरअसल विदेशी वित्तीय संस्थानों द्वारा लगातार अपनी पूंजी की निकासी से यह हालत पैदा हुई है।

 उनके इस रवैये के लिए अंतरराष्ट्रीय और राष्ट्रीय, दोनों ही परिस्थितियां जिम्मेदार हैं।

, अमेरिका के फेडरल बैंक ने ब्याज दरों में बढ़ोतरी का संकेत दिया है।

 लेकिन इससे भी बड़ी बात यह है कि अंतरराष्ट्रीय निवेशकों में भावी राष्ट्रपति डॉनल्ड ट्रंप की नीतियों को लेकर संदेह है।

 अनिश्चितता के माहौल में सुरक्षित निवेश का रुख करते हुए वे सोने और अमेरिकी बॉन्ड्स में पैसे लगा रहे हैं।

 राष्ट्रीय कारणों में सबसे ऊपर नोटबंदी है।

 इसने घरेलू बाजार में जबर्दस्त अनिश्चय की स्थिति पैदा कर दी है।

 कोई नहीं कह सकता कि भारतीय अर्थव्यवस्था की दिशा क्या रहने वाली है।

 एक मोटा अनुमान यह है कि अगले तीन से छह महीने तक विकास की रफ्तार धीमी रहेगी।

 इन आशंकाओं के बीच विदेशी संस्थागत निवेशकों ने भारत से कुछ समय के लिए बोरिया-बिस्तर समेटना ही ठीक समझा है।

, घरेलू निवेशक भी फूंक-फूंककर कदम रख रहे हैं।

 बाजार में डॉलर कम होने से उसके मुकाबले रुपया कमजोर हुआ है।

 इसका फायदा एक्सपोर्टर्स को मिलना चाहिए, लेकिन उनके पास ज्यादा ऑर्डर ही नहीं हैं।

 इंजिनियरिंग, टेक्सटाइल और लेदर जैसे सेक्टरों में एक्सपोर्ट सुस्त है।

 रुपया कमजोर होने से भारतीय कंपनियों पर कर्ज का बोझ भी बढ़ सकता है।

 सवाल है कि रुपये में ढलान का यह सिलसिला कब तक जारी रहेगा।

 विशेषज्ञ कहते हैं कि यह बहुत कुछ इस बात पर निर्भर करेगा कि विधिवत अमेरिकी राष्ट्रपति का पद संभालने के बाद डॉनल्ड ट्रंप कैसी नीतियां अपनाते हैं।

 फिर चीन और दूसरे देशों की प्रतिक्रिया भी मायने रखेगी।

, मुमकिन है, ट्रंप के संरक्षणवादी कदमों के जवाब में वे भी अमेरिकी सामानों पर सीमा-शुल्क लगाएं।

 फिर जल्दी ही होने वाली ओपेक देशों की मीटिंग और इटली के जनमत संग्रह के फैसले भी डॉलर की डॉलर की पॉजिशन तय कर सकते हैं।

 हो सकता है, नोटबंदी से पैदा हुई उथल-पुथल भी तब तक शांत हो जाए और अर्थव्यवस्था पटरी पर लौट आए।

 लेकिन अभी स्थिति को संभालने के लिए रिजर्व बैंक को बीच-बीच में हस्तक्षेप करते रहना होगा।

बड़े नोटों को बंद करने के फैसले के बाद पिछले एक पखवाड़े में रिजर्व बैंक ने कम-से-कम चार बार डॉलर बेचे हैं।

 भारत का विदेशी मुद्रा भंडार जब तक अच्छी स्थिति में है, तब तक वह ऐसा करता रह सकता है।

 लेकिन सरकार को समझना होगा कि डॉलर बेचकर रुपये की गिरावट रोकना एक संकटकालीन उपाय ही है।

 इसे संभालने का स्थायी तरीका यही है कि हम अपने बाजार में अस्थिरता और अनिश्चय की स्थिति न बनने दें।

, सौजन्य – नवभारत टाइम्स।

