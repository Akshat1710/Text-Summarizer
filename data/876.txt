तो दोषी कौन (दैनिक जागरण)।

ग्यारह महीने पहले फरवरी में प्रदेश के पांच जिलों में जाट आरक्षण आंदोलन के दौरान हुई हिंसा के बाद निलंबित किए गए हरियाणा प्रशासनिक सेवा और हरियाणा पुलिस सेवा के अधिकारियों पर प्रदेश सरकार मेहरबानी का करने का मन बना चुकी है।

 जाट आंदोलन के दौरान रोहतक, सोनीपत, भिवानी, हिसार और झज्जर में हुई हिंसा के बाद सरकार ने निष्पक्ष जांच के लिए प्रकाश सिंह आयोग का गठन किया था।

 उत्तर प्रदेश पुलिस के महानिदेशक रह चुके प्रकाश सिंह ने 90 अफसरों को चिह्न्ति करते हुए कार्रवाई के लिए रिपोर्ट तैयार कर प्रदेश सरकार को सौंपी थी।

 प्रदेश सरकार ने इस रिपोर्ट के आधार पर ही हरियाणा प्रशासनिक सेवा के तीन और हरियाणा प्रशासनिक सेवा के 12 अधिकारियों को निलंबित कर दिया था।

 इस हिंसा में एक समुदाय द्वारा की गई आगजनी में जनहानि के साथ भारी क्षति भी हुई थी, साथ ही सरकार की छवि को भी गहरा धक्का लगा था।

 उस समय इन अधिकारियों पर आरोप लगे थे कि वे दंगों के समय मूकदर्शक बन गए।

 यह बात अलग है कि आयोग की रिपोर्ट में 90 अधिकारियों की भूमिका पर सवाल उठाए गए थे।

 अब जब पूरे मामले को एक साल पूरा होने में एक महीना ही बाकी है, तब सरकार ने अपने फैसले पर यू-टर्न का फैसला ले लिया है।

 इन अधिकारियों को बहाल किया जा रहा है।

 इनकी बहाली से पहले भारतीय प्रशासनिक सेवा और भारतीय पुलिस सेवा के अधिकारियों के सवाल-जवाब का सत्र चलाया गया था, जिससे सरकार संतुष्ट नजर आ रही है।

 यदि सरकार संतुष्ट है और इन अधिकारियों का दोष नहीं था तो उनका निलंबन समाप्त होना ही चाहिए।

 लेकिन सवाल यह उठता है कि यदि जिले और मंडलों के शीर्ष अधिकारी दोषी नहीं थे तो कौन दोषी था।

 आखिर हिंसा के दौरान तीस से अधिक जानें चली गईं।

 कई सौ करोड़ की संपत्ति नष्ट हो गई।

 यदि अधिकारियों ने अपने दायित्व का निर्वहन किया होता तो निश्चित रूप से जन और धन की क्षति कम होती।

 यह ठीक है कि सरकार को तमाम पहलुओं को देखना होता है, लेकिन उसकी पहली जिम्मेदारी जनता के प्रति है।

 इसलिए यदि उसे लगता है कि ये अधिकारी गलत नहीं थे, जिम्मेदार नहीं थे तो कौन गलत थे, कौन जिम्मेदार थे।

 इसे सामने लाए और उन्हें दंडित करे, तभी जनता के मन में विश्वास पनपेगा।

 स्थानीय संपादकीय : हरियाणा, सौजन्य- दैनिक जागरण।

