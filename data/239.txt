खत्म करें अटकलबाजी का दौर (दैनिक जागरण)।

पांच सौ और एक हजार के नोटों के विमुद्रीकरण को एक माह से अधिक बीत चुका है और इसके कारण कष्ट उठाने की 50 दिन की अवधि भी खत्म होने वाली है।

 इस फैसले के बाद से बीते 40-45 दिनों में उसके पक्ष और विपक्ष में बहुत कुछ बोला और लिखा जा चुका है।

 विमुद्रीकरण पर मतांतरण के बावजूद इस पर कोई संदेह नहीं कि यह प्रधानमंत्री का एक साहसी कदम है।

 जिस देश में दिल्ली जैसे संपन्न शहर में भी मुफ्त बिजली-पानी के वायदे पर चुनाव जीते जाते हों वहां पर एक ऐसा निर्णय लेना जो जनता के लिए दो महीने से अधिक कष्टकारी हो, एक दृढ़ राजनीतिक इच्छाशक्ति का परिचायक है।

यह फैसला इसलिए और महत्वपूर्ण हो जाता है कि इसका पहले से अंदाजा लगाना मुश्किल था कि उसे लेकर जनता का क्या रूख होगा।

 यह निर्णय केवल साहसी फैसला ही नहीं है, अपितु काफी जोखिम वाला भी है।

 इसीलिए सरकार को कुछ मुद्दों पर खास ध्यान देने की आवश्यकता है।

 किसी भी देश की वित्तीय प्रणाली और मुद्रा की बुनियाद अंतत: जनता की उस मुद्रा और वित्तीय व्यवस्था में विश्वास पर टिकी होती हैं।

 1आखिरकार कोई नोट सिर्फ एक कागज के टुकड़े के सिवा और है ही क्या।

यह मुद्रा इसीलिए है, क्योंकि जनता इसे मुद्रा मानती है और क्योंकि उसे यह विश्वास है कि इसे बाकी लोग भी न केवल आज, बल्कि भविष्य में भी मुद्रा के रूप में स्वीकार करेंगे और उसका मूल्य स्थिर रहेगा।

 ऐसा इसीलिए भी है, क्योंकि रिजर्व बैंक के गवर्नर द्वारा हस्ताक्षरित यह कागजी टुकड़ा भारत सरकार के अनुसार कानूनी निविदा है, परंतु देश की करीब 86 फीसद मुद्रा को महज कुछ ही घंटों के भीतर रद कर देने से रुपये की विश्वसनीयता को क्षति पहुंची है।

 यह एक कटु सत्य है, चाहे यह अभी उतना स्पष्ट दिखाई न दे रहा हो, सिवाय विदेशी विनिमय के क्षेत्र में जहां रुपये का मूल्य लगातार गिरता जा रहा है।

इसका प्रमुख कारण है देश की वित्तीय नीति को लेकर बनी हुई भ्रम की स्थिति।

 वित्तीय नीति के संचालन में पारदर्शिता अत्यंत ही महत्वपूर्ण होती है।

 रिजर्व बैंक साप्ताहिक, मासिक, त्रैमासिक, अर्धवार्षिक और वार्षिक रिपोर्ट के अलावा अन्य जो रपट एवं दस्तावेज जारी करता है उनके जरिये ही यह स्पष्ट होता है कि उसकी नीति क्या है और आगे क्या होने वाला है।

 यह निरंतर संवाद इसीलिए आवश्यक होता है ताकि वित्तीय नीति को लेकर कोई भ्रम न रहे और जनता और निवेशकों का विश्वास कायम रहे और साथ भविष्य की उनकी अपेक्षाएं भी नीतिगत लक्ष्यों से मिलती-जुलती हों।

अर्थव्यवस्था में अपेक्षाएं एक महत्वपूर्ण भूमिका निभाती हैं।

 अगर लोग यह मानते हैं कि महंगाई बढ़ेगी तो महंगाई कम करने के लिए सरकार द्वारा उठाए गए कदम सार्थक नहीं होते।

 इसी तरह अगर लोग यह मानने लगते हैं कि मंदी आने वाली है और उसी के अनुसार अपने आर्थिक निर्णय लेने लगते हैं तो अर्थव्यवस्था वाकई नीचे जाने लगती है।

 आज आगे क्या होने वाला है, इसके बारे में तमाम तरह के भ्रम व्याप्त हैं।

 इसके अलावा तरह-तरह की अटकलों का बाजार भी गर्म है।

 ध्यान रहे कि वित्तीय संकट का आरंभ भी भ्रांति से ही होता है जो कई बार देखते ही देखते भगदड़ की स्थिति पैदा कर देता है।

ऐसा होने पर पूरी वित्तीय व्यवस्था के चरमराने में देर नहीं लगती।

 इसीलिए सरकार और आरबीआई को चाहिए कि वह तरह-तरह की अटकलों को दूर करे और यह स्पष्ट करे कि उसकी आगे की नीति क्या है।

 उदाहरणस्वरूप क्या 2000 के नोट जारी रहेंगे या आगे चल कर उन्हें भी बंद करने की योजना है।

 क्या 1000 के नोट पुन: आएंगे और आएंगे तो कब तक और वे कब तक चलेंगे।

 सरकार को विरोधी दलों के नेताओं के उन अनर्गल आरोपों पर भी सतर्क रहना चाहिए जिनके तहत लोगों से कहा जा रहा है कि बैंकों में आपके पैसे सुरक्षित नहीं या फिर वे उद्योगपतियों को दे दिए जाएंगे।

आगे आने वाले समय में देश की वित्तीय नीति क्या होगी, इस पर भी पारदर्शिता होनी चाहिए।

 देश की आर्थिक और वित्तीय नीति हर वक्त नहीं बदली जा सकती।

 इससे सिर्फ अराजकता ही फैलती है और कोई दीर्घकालिक लाभ नहीं मिलता।

 आज जिन तमाम पहलुओं को लेकर भ्रांति व्याप्त है उनमें एक बैंक लॉकर को लेकर है और दूसरा घर में नकदी रखने की सीमा को लेकर है।

 कुछ अन्य मसलों को लेकर भी किस्म-किस्म के कयास लगाए जा रहे हैं।

 इस प्रकार की अनिश्चितता का माहौल आर्थिक विकास के लिए बहुत ही हानिकारक है।

 सरकार को इन मुद्दों पर स्पष्ट मत सार्वजनिक करना चाहिए एवं उस पर कायम भी रहना चाहिए।

विमुद्रीकरण के उपरांत बेनामी संपत्ति पर कार्रवाई के वायदे के बाद रियल एस्टेट बाजार का गिरना जारी है।

 खासतौर पर महानगरों में आवासीय संपत्ति की कीमत अभी से 20-30 फीसद तक टूट हुई मानी जा रही है।

 यह आम जनता के लिए लाभकारी है, क्योंकि अभी तक रियल एस्टेट में आपूर्ति और मांग में कोई मेल नहीं था।

 एक ओर जहां लाखों फ्लैट खाली पड़े थे वहीं करोड़ों लोग अपनी मेहनत की कमाई से घर खरीदने में असमर्थ थे।

 अब यह आशा की जा सकती है कि घरों की कीमत अपने वाजिब मूल्य की तरफ आएंगी, लेकिन इस पर भी ध्यान देना होगा कि रियल एस्टेट के टूटने से बैंकर्स पर क्या प्रभाव पड़ेगा।

बैंकों द्वारा लोगों को दिए गए कर्ज, जिसमें ग्राहक और बिल्डर, दोनों शामिल हैं, का क्या होगा, इस पर कोई स्पष्टता नहीं।

 बैंक पहले से ही अरबों की गैर निष्पादित संपत्तियों से जूझ रहे हैं।

 इसका मुख्य कारण बड़े व्यापारिक घरानों और कंपनियों द्वारा न चुकाए जाने वाले कर्ज हैं।

 अगर रियल एस्टेट का बाजार गिरने से बैंकों की बैलेंस शीट और खराब होती हैं तो यह एक गंभीर चिंता का विषय होगा।

 1आर्थिक मंदी की आशंका भी एक गंभीर मुद्दा है।

 अभी तक वैध आर्थिक गतिविधि का बड़ा हिस्सा भी नकद में ही होता था।

 यकायक नकदी की आपूर्ति रुकने से आर्थिक गतिविधि पर काफी असर पड़ा है।

किसी भी क्षेत्र में आर्थिक गतिविधि कम होने या बंद होने से प्रतिक्रिया स्वरूप अन्य क्षेत्रों में भी आर्थिक मंदी फैलने लगती है।

 हालांकि यह सच है कि सरकार ने इस फैसले से होने वाली आर्थिक विकास दर में गिरावट को पहले ही संज्ञान में ले लिया था, परंतु उसका यह मानना है कि यह केवल कुछ समय के लिए होगा, लेकिन कहीं यह पूरी तरह से आर्थिक मंदी में न बदल जाए।

 इस आशंका को दूर करने के लिए सरकार को पूरे आर्थिक, प्रशासनिक और राजनीतिक कौशल का परिचय देना होगा और जैसा कि पहले ही कहा जा चुका है, इसके लिए सबसे पहले रुपये और वित्तीय व्यवस्था में विश्वास को बहाल करने की प्रक्रिया आरंभ करनी होगी।

अभिनव प्रकाश सिंह।

(लेखक दिल्ली विवि में असिस्टेंट प्रोफेसर हैं), सौजन्य – दैनिक जागरण।

