निर्णायक हुए राज्य (बिजनेस स्टैंडर्ड)।

हाल के वर्षों में घटी दो आकस्मिक घटनाओं ने केंद्रीय बजट को बचाया है।

 उनमें से एक है तेल कीमतों का वर्ष 2013-14 के उच्च स्तर से अचानक बहुत नीचे आना।

 सरकार ने अत्यंत समझदारीपूर्वक इसका इस्तेमाल पेट्रोलियम उत्पादों पर दी जाने वाली भारी-भरकम सब्सिडी लगभग खत्म करने में किया।

 करों में भी बढ़ोतरी की गई।

 पेट्रोल पर उत्पाद शुल्क दोगुना कर दिया गया जबकि डीजल पर लगने वाले कर में 140 फीसदी की बढ़ोतरी की गई।

 पेट्रोलियम उत्पादों पर लगने वाले इन शुल्कों का हिस्सा अब कुल उत्पाद राजस्व के आधे से अधिक है।

 इस वर्ष धीमी औद्योगिक प्रगति के बावजूद उत्पाद शुल्क संग्रह में इजाफा भी इसी वजह से हुआ।

 हाल के वर्षों की दूसरी उपलब्धि स्पेक्ट्रम नीलामी से हासिल राजस्व रही।

 गत वर्ष यह जीडीपी के 0.4 फीसदी के बराबर रहा।

 इनके बिना केंद्र सरकार हाल के वर्षों में कोई राजकोषीय सुधार नहीं कर सकती थी।

एक ओर जहां बजट को इससे लाभ हुआ वहीं व्यवस्था के अन्य अंगों को इसकी कीमत चुकानी पड़ी।

 स्पेक्ट्रम राजस्व के लिए की गई ‘कॉन्ट्रा इंट्री’ दूरसंचार कंपनियों के भारी भरकम ऋण के रूप में सामने आई।

 वहीं उपभोक्ताओं को तेल की घटी हुई कीमतों का पूरा लाभ नहीं मिल सका।

 इसके अलावा चूंकि ये भारी भरकम लाभ साल दर साल दोहराए नहीं जा सकते (इस वर्ष स्पेक्ट्रम राजस्व कम होगा क्योंकि नीलामी नहीं हो सकी), ऐसे में भविष्य में सरकारी व्यय की भरपाई अन्य माध्यमों से करनी होगी।

 सेवा कर की दरों में इजाफा मददगार साबित हो सकता है।

 उपकरों समेत इसकी प्रभावी दर को 15 फीसदी से बढ़ाकर 18 फीसदी किया जाना है।

 दूसरा तरीका होगा कॉर्पोरेट प्रॉफिट मार्जिन में सुधार।

 हाल के वर्षों में इस मोर्चे पर जबरदस्त संकट का सामना करना पड़ा है।

 परंतु राजस्व में बढ़ोतरी का यह दौर कब आएगा यह निश्चित नहीं है।

 ऐसा इसलिए कि अर्थव्यवस्था में इस वर्ष भी गिरावट का दौर है और अगले साल भी कोई खास तेजी न आने का अनुमान जताया जा रहा है।

 केवल केंद्रीय बजट पर ध्यान देने से हम गलत नतीजे निकाल सकते हैं।

 बीते तीन सालों के दौरान हमें जो अप्रत्याशित राजस्व हासिल हुआ है वह केंद्र से राज्यों को गया है।

 केंद्र सरकार की ओर से राज्यों को जाने वाली राशि में वर्ष 2014-15 में 60 फीसदी का जबरदस्त इजाफा हुआ।

 ऐसा वित्त आयोग की उदार अनुशंसाओं के चलते हुआ।

 उस वर्ष राज्यों के कुल राजस्व में 32 फीसदी का इजाफा हुआ।

 अगले वर्ष यह अपेक्षाकृत सामान्य मानी जा सकने वाली 11 फीसदी की बढ़ोतरी पर आ गया।

 इसके परिणामस्वरूप राज्यों के बजट जो कभी केंद्र के बजट से छोटे हुआ करते थे वे अब करीब एक तिहाई बड़े हो चुके हैं।

 राज्य अब राजकोषीय गतिविधियों का केंद्र बन चुके हैं।

, बहरहाल, पहले से अधिक राजस्व के बावजूद राज्यों का घाटा वर्ष 2013-14 में जीडीपी के 2.2 फीसदी से बढ़कर अगले वर्ष 2.9 फीसदी हो गया।

 कुछ मानकों पर देखा जाए तो घाटा और अधिक बढ़ा है।

 ऐसा इसलिए हुआ है क्योंकि केंद्र सरकार का घाटा समान अवधि में कम हुआ है जबकि केंद्र और राज्य सरकार के मिलेजुले घाटे की बात की जाए तो वह जीडीपी के 6.5 फीसदी के आसपास स्थिर रहा है।

 भारतीय रिजर्व बैंक ने हाल ही में कहा, यह जी-20 देशों में सबसे अधिक घाटा है।

 इसके बावजूद राज्यों की स्थिति और खराब हो सकती है क्योंकि उनमें से अधिकांश बिजली वितरण कंपनियों के कर्ज का 75 फीसदी भार वहन करने को तैयार हो गए हैं।

 ऐसे कर्ज वर्ष 2014-15 तक के तीन साल में बढ़कर दोगुने हो गए क्योंकि बिजली की लागत और उपभोक्ताओं से ली जाने वाली कीमत में करीब 20-25 फीसदी का अंतर रहा।

, यह परिस्थिति वित्त मंत्री के समक्ष कुछ चुनौतियां खड़ी करती है क्योंकि आने वाले बजट से उम्मीदें अप्रत्याशित रूप से ज्यादा हैं।

 लोगों को उम्मीद है कि अंतरराष्ट्रीय रुझान के अनुरूप निगमित कर की दरों में कमी की जाएगी।

 माना जा रहा है कि आयकरदाताओं को अच्छी खासी राहत दी जाएगी और शायद सार्वभौमिक मूल आय योजना की शुरुआत की जाए।

 इसके अतिरिक्त रक्षा क्षेत्र के अधिग्रहण की बात करें तो उसके लिए अधिक धन की आवश्यकता है।

 बुनियादी ढांचे में निवेश की भी जरूरत है।

 अगर राजस्व में इजाफा नहीं हुआ और सब्सिडी कम नहीं की गई तो ये सारी उम्मीद पूरी नहीं हो सकती।

 परंतु ज्यादातर सब्सिडी अब राज्य सरकार के खाते में हैं।

 बिजली क्षेत्र इसका उदाहरण है।

 ऐसे में अगर मूल आय योजना पर विचार किया जा रहा है तो राज्यों को इसकी लागत वहन करनी चाहिए।

, – टी. एन. नाइनन।

सौजन्य – बिजनेस स्टैंडर्ड।

