युवाओं की सकारात्मक सोच (दैनिक जागरण)।

घाटी में पिछले एक सौ तैंतीस दिनों की हड़ताल व बंद के बाद अलगाववादियों के दो दिन तक बंद व हड़ताल को वापस लेने पर घरों में बंद लोग बाजारों में खरीदारी के लिए उतर आए।

 श्रीनगर का लाल चौक अचानक लोगों से गुलजार हो गया।

 विगत दिवस सुबह सवेरे से ही जिंदगी ने रफ्तार पकड़ ली और देर शाम तक शहर व कस्बों में लोगों की खासी भीड़ जरूरी सामान की खरीदारी में लगी रही।

 घाटी के लोगों को अब अलगाववादियों के मंसूबों का पता चल चुका है कि बंद व हड़तालों से उनकी जिंदगी नारकीय बनी हुई है।

 कश्मीर की अर्थव्यवस्था पर्यटन उद्योग पर निर्भर है।

 उन्हें यह चिंता है कि सर्दी के मौसम में अगर हड़ताल व बंद का दौर जारी रहता है तो कहीं रोजी-रोटी के लाले न पड़ जाए।

 अलगाववादियों को भी अब समझ आने लगा है कि उनके बंद के आह्वान की नाफरमानी हो रही है।

 जिंदगी सामान्य रूप लेती जा रही है।

 इस दौर से गुजरने के लिए उनके लिए भी दो दिन तक बंद के आह्वान को वापस लेना जरूरी था।

 एक बात स्पष्ट है कि पिछले चार माह के बंद व हड़ताल के दौरान कई लोग मारे गए और सैकड़ों की संख्या में पत्थरबाजों को पुलिस ने पकड़ा।

 विद्यार्थियों ने भी अपनी सकारात्मक सोच का परिचय दिया और दसवीं और बारहवीं की बोर्ड परीक्षा में 99 फीसद छात्रों ने पेपर देकर अलगाववादियों के मुंह पर करारा जवाब दिया।

 युवा वर्ग को समझ आ गया है कि उनका मुस्तकबिल अलगाववादियों का साथ देने में नहीं, बल्कि उन्हें अपने हित में फैसले लेने का अधिकार है।

 यही सोच अलगाववादियों को खटक रही।

 उन्हें अब महसूस होने लगा है कि उनका अस्तित्व खतरे में पडऩे लगा है।

 लोग भी उनके आह्वान को दरकिनार कर रहे हैं।

 अलगाववादियों की हमेशा से यह मानसिकता रही है कि युवाओं के दिलों दिमाग में राष्ट्र विरोध का जहर घोल कर उन्हें गुमराह किया जाए।

 उनकी कोशिश है कि घाटी के लोगों को तालीम से दूर रख कर अपने स्वार्थ साधे जाएं।

 सरकार को भी चाहिए कि वे युवाओं में बेहतर सोच के लिए उनके लिए ऐसे आयाम तैयार करे, जिससे उनमें देश के प्रति सकारात्मक सोच का विकास हो।

 स्थानीय समाचार : जम्मू-कश्मीर , सौजन्य – दैनिक जागरण, 21-11-2016।

