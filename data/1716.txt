पहचान खो रही हैं हस्तकलाएं (पत्रिका)।

राजस्थान की धरती और यहां के लोग अनेक कला व सांस्कतिक विविधता के लिए विश्वविख्यात है।

 जिसमें गुलाबी नगर जयपुर की तो बात ही क्या कहिये, यहां की हस्तकलाएं अपनी मनमोहक अनूठी पहचान, के कारण देश के बाहर भी पूरा सम्मान पाती रही हैं।

 इनमें चंदन की कारीगरी, हाथी दांत का काम, पीतल पर नक्कासी, मूर्तिकला, शिल्पकला तथा मीनाकारी प्रमुख हैं।

 इन्हीं हस्तकलाओं में लाख की चूडिय़ों के हस्तशिल्पी भी हैं, जिनका धन्धा अब शनै: शनै: चौपट होता जा रहा है।

नये-नये फैशन और तेजी से हो रहे वैज्ञानिक विकास ने हस्तकलाओं का सम्पूर्ण भविष्य अंधकारमय कर दिया है।

 इस समय राजस्थान में छ: सात हजार परिवार लाख व्यवसाय पर पूर्णत: निर्भर हैं।

 पर अब प्लास्टिक और कांच की नयी-नयी डिजाइनों की आधुनिकतम चूडियों व पाटलों ने लाख से बनी चूडिय़ों का धंधा मंदा कर दिया है।

 इसीलिए इन दस्तकारों का जीवनयापन संघर्षमय बन गया है।

 फिर भी लाख की चूडिय़ों का अपने स्थान पर महात्म्य है और उसे यहां की जन-संस्कृति से अलग नहीं किया जा सकता।

विवाहित महिलायें लाख के चूड़े का पहनना अनिवार्य और सौभाग्यसूचक मानती हैं।

 विवाह के समय लाख का लाल पाटला पहनना आज भी मांगलिक और शुभ माना जाता है।

 लाख की चूडिय़ों का सम्बन्ध हमारे लोक मानस की भावना और जीवंत सम्बन्धों से है।

 इससे ही दाम्पत्य जीवन की एक बहुत बड़ी कड़ी पारम्परिक रूप से जुड़ी हुई है।

 जिससे यहां का सरस ग्रहस्थ जीवन सुखमय ढंग से चल रहा है।

 यदि किसी स्त्री के पति का निधन हो जाता है तो वह सबसे पहले अपनी लाख की चूडियां उतार फैंकती है और माथे का सिंदूर पोंछ देती है।

 यही कारण है कि लाख के दस्तकार अपने इस रोजगार को शाश्वत रखने के लिए सधवा स्त्रियों के सुहाग के अमर रहने की कामना आज भी करते हैं।

 विधवा स्त्रियां भारतीय संस्कृति के अनुसार लाख की चूडिय़ां नहीं पहन सकती।

 इसलिए लाख के चूड़ों का यथेष्ट सांस्कृतिक महत्व है।

यही नही आजकल लाख की अन्य सो प्रधान वस्तुएं भी बनने लगी है।

 जिन्हें हम बड़े-बड़े शोरूमों में कीमती मूल्य पर बेचते-खरीदते देख सकते हैं।

 इनमें वायलेन, जडावयुक्त अगरबत्ती स्टैंड, अंगूठियां तथा कानों के कुण्डल या बाटे प्रमुख हैं।

 जयपुर के मनिहारों के रास्ते में वर्षों से काम करने वाले मनिहारों का काम इतना साफ, आकर्षक और भव्य होता है कि सैकड़ों पर्यटक इन्हें खरीद कर अपने देशों को ले जाते हैं।

अनके मनिहारों को लाख के काम पर राष्ट्रीय पुरस्कार और सम्मान भी मिल चुका है।

 लेकिन सभी मनिहार तो शहरों में रह नहीं रहे है।

 गांवों में रहने वाले लाख के दस्तकार इस कार्य के मंद हो जाने से अन्य कार्य अपनाने लगे हैं, और यह हस्तकला स्वत: आत्मघाती हो रही है।

 लखेरों का यह भी कहना है कि अब लाख भी शुद्व रूप में प्राप्त नहीं होती और उसमें भी मिलावट होने लगी है।

 यही नहीं अब लाख हमें गांव के पीपल से भी नहीं मिलती- बल्कि कारखानों के माध्यम से प्राप्त हो रही है।

 इससे यह धंधा अपनी मूल व उचित कला से हटकर नष्ट हो रहा है तथा महंगा होता जा रहा है।

 उनका कहना है कि यदि लाख समाप्त हो गई तो लाख के कीड़े में लखेरे और मनिहार भी समाप्त हो जायेंगे।

राजस्थान का लाख-उद्योग जो कि एक आदि सांस्कृृतिक हस्तकला है, नष्ट हो रहा हैं और सरकार की ओर से तनिक भी संरक्षण प्राप्त नहीं हो रहा है।

 लघु उद्योग निगम अन्य हस्तकलाओं में उलझ गया है और लाख हस्तकला की ओर से उपेक्षित हो गया है।

 न तो लखेरों का इस व्यवसाय के लिए कभी ऋण दिये गये है, न ही उनके रहने की उचित आवासीय व्यवस्था की गई है और न ही समुचित प्रशिक्षण के लिए कोई सुविधा है।

जबकि इस व्यवसाय का व्यापक प्रचार-प्रसार होना चाहिए, मनिहारों को उचित दर पर सुविधा से कच्चा माल मिले तथा नये नये डिजाइनों में यह व्यवसाय आगे पनपे, इसके लिए समुचित प्रशिक्षण दिया जाना चाहिए।

 वैसे तो राजस्थान के सभी शहरों में लखेरे लाख का काम करते हैं – लेकिन जयपुर की लाख की कारीगरी अत्यंत विख्यात है।

 जयपुर में मनिहारों के रास्ते में सबसे ज्यादा मनिहार रहते है।

 इन मनिहारों की स्थिति इतनी दयनीय है कि वे लोग वहीं सोते-बैठते हैं, जहां वे लाख का काम कर रहे हैं।

 मकान और दुकान उनका वहीं एक ठिकाना है।

उनकी कई पीढिय़ां यह काम करती आ रही हैं-लेकिन उनकी माली हालत सुधरने के एवज दिनों-दिन बिगड़ती जा रही है।

 कुछ मनिहारों से बातचीत करने से जानकारी मिली कि राज्य लघु उद्योग निगम इस दिशा में पूरी तरह उपेक्षित है।

 देश के कई बड़े शहरों के एम्पोरियम में राज्य की यह हस्तकला पूरे सम्मान से स्थान पा रही है, लेकिन राज्य लघु उद्योग निगम में राज्य के इन लखेरों का एक भी हस्तशिल्प नहीं रखा गया है।

 यही क्या निगम द्वारा कभी भी लखेरों को सही लाख मंगवा कर उचित मूल्य पर सुलभ करवाने का प्रयास भी नहीं किया गया है।

पिछले वर्षों का रिकार्ड यह है कि निगम ने इन हस्तकारों से एक भी पैसे की लाख की चीज नहीं खरीदी है।

 निगम द्वारा इस व्यवसाय की नयी कला-निर्यात के अवसर तथा प्रचार-प्रसार के लिए तनिक भी प्रयास नहीं किया गया है।

 अनेक लखेरे राज्य में ऐसे हैं जिनकी कला को राष्ट्रीय ख्याति मिली है।

 राष्ट्रपति पदक विजेता ये लाख के हस्तकार अब जीविकोपार्जन के लिए मोहताज हो गये हैं।

वैसे लाख का चूड़ा चाहे 100 रूपये का बिके या दो सौ रूपये का।

 उसमें कीमत सिर्फ नगीनों से बढ़ जाती है।

 लखेरों की मजदूरी तो वही रहती है।

 जो लाभ साधारण कांच के चूड़े में लखेरा कमा पाता है।

 वही उसे इन मंहगें पाड़लों में मिलता है।

 फैशनवुल चीजों के आविष्कार ने लखेरों के इस हस्तशिल्प को काफी चोट पहुंचाई है।

 सरकारी तौर पर इन्हें थोड़ा बहुत भी सरंक्षण दिया जावे तो यह व्यवसाय देश में पुन: जोरों से लोकप्रिय हो सकता हैं तथा ये हस्तकार अपना आर्थिक-जीवन सक्षम बनाने में सफल हो सकते हैं।

 लेकिन राज्य प्रशासन की घोर उपेक्षा ने इस व्यवसाय की सारी संभावनाएं धूमिल कर दी हैं।

 यहां तक कि ऋण की सुविधा भी लखेरों को नहीं दी जा रही है।

 यदि यह भी सुविधा मिले तो लखेरे स्वयं के स्तर पर इस व्यवसाय को विकसित कर सकते हैं।

राजस्थान के गांवों में भी लखेरों की स्थिति बहुत बेहतर नहीं है।

 आज भी गांवों में लखेरे पेटी में चूड़े सजाये गली-गली बेचते फिरते है।

 गांवों में लाल पट्टी का चूड़ा या सादा पाटलों का रिवाज ज्यादा है।

 गांव की महिलाओं को न तो महंगे चूड़े पहनने की सुविधा प्राप्त है और न ही महिलायें जल्दी अपने चूड़े बदल पाती हैं।

 इसलिए चूड़ों की बिक्री अत्यन्त न्यून संख्या में हो पाती है।

 तीज-त्यौहारों के समय अवश्य चूड़ों की बिक्री हो जाती है गांवों में पूरे दिन घर-घर चक्कर लगाने के बाद एक लखेरा 100-150 रूपये के मध्य से ज्यादा मजदूरी नहीं कर पाता है।

 यही स्थिति शहरों के लखेरों की है।

 बिजली व भारी मकान-दुकान भाड़े आदि के खर्चे पर वे प्रतिदिन 500 रूपये से अधिक नहीं कमा पाते है।

राजस्थान में ऐसा नहीं हैं कि किसी क्षेत्र विशेष में लखेरा जाति बसती हो।

 लगभग सभी शहरों व गांवों में एक दो-घर इन लोगों के होते हैं।

 न्यून संख्या में एक स्थान पर होने के कारण इनकी पारिवारिक व सामाजिक विसंगतियां हो गई हैं।

 राज्य में लाख का काम करने वाले मुसलमान मनिहारे तथा हिन्दू-लखेरे नाम से जाने जाते हैं।

 बच्चों की शादी-विवाह तथा समान सामाजिक प्रतिष्ठा आज भी समस्या बनी हुई है।

 सवर्ण लोगों द्वारा लखेरों को हेय व नीचा मानकर आचरण किया जाता है।

जबकि इनका ऐसा कोई कार्य नहीं है जिनसे उन्हें यह सामाजिक विद्रूपता का सामाना करना पड़े।

 पर व्यवस्था कुछ ऐसी ही बनी गई है कि लखेरे अभी उच्च स्थान पाने में सक्षम नहीं हो पाये हैं।

 वैसे इस व्यवसाय के यूरोपियन देशों में निर्यात के पूरे अवसर है।

 क्योंकि इन देशों से आने वाले लोग लाख की चीजें काफी खरीदकर ले जाते हैं।

 लेकिन यह तभी संभव है जब सरकारी तौर पर इसके विस्तार तथा विकास को बल मिले।

इस व्यवसाय के मनिहारों के साथ-साथ राजस्थान की यह विख्यात हस्तकला पर खतरे के काले बादल मण्डराने लगे हैं और वह खत्म हो जायेगी।

 इसके साथ ही इसका जो सांस्कृतिक महत्व है, वह तहस-नहस होकर सांस्कृतिक-प्रदूषण को जन्म दे देगा।

 इसलिए समय रहते इस व्यवसाय में लगे लोगों को पूर्ण समुचित सुविधा-व्यवस्था दी जानी चाहिए।

 ताकि यह सांस्कृतिक लोक-व्यवसाय फूले-फले अन्यथा लगेगा जैसे लाख व्यवसाय के साथ हमारे लोक-जीवन से जुड़े सुहाग चिन्ह भी उजड़ रहे हैं।

– चन्द्रकान्ता शर्मा।

सौजन्य – पत्रिका।

