आम जनता को न्याय अब भी दुष्कर (राष्ट्रीय सहारा)।

अभिनेता सलमान खान का केस देखकर लगता है कि एक बार फिर कानून ने न्याय को हरा दिया।

 बम्बई उच्च न्यायालय ने बॉलीवुड स्टार को 13 बरस पहले हुए सड़क हादसे के आरोप से बाइज्जत बरी कर दिया है।

 बकौल अदालत, सलमान के विरुद्ध ठोस सबूत नहीं हैं, इसलिए उसे हादसे में मारे गए एक व्यक्ति की हत्या और तीन को कुचलने का दोषी नहीं ठहराया जा सकता।

 घटना के एकमात्र चश्मदीद गवाह कांस्टेबल रवीन्द्र पाटिल के बयान को भी अदालत ने विश्वसनीय नहीं माना है।

 ऐसे में सहज सवाल यह है कि यदि सलमान नहीं तो फिर इस घटना के लिए और कौन जिम्मेदार है।

 ट्रायल कोर्ट में मुकदमे की सुनवाई के अंतिम चरण में सलमान के ड्राइवर अशोक सिंह ने कबूला था कि वारदात के समय सलमान नहीं, वह गाड़ी चला रहा था।

 यदि यह सच है तो क्या अब अशोक के खिलाफ मुकदमा चलेगा।

, मुम्बई पुलिस की जांच को देखकर साफ लगता है कि इस केस में जानबूझ कर कई झोल छोड़ दिए गए थे, जिसका फायदा सलमान को मिला।

 कुछ बरस पहले जेसिका लाल हत्याकांड में भी ऐसा ही हुआ था।

 मुख्य आरोपितों को बरी कर दिया गया था, जिसके विरोध में जन-आक्रोश की लहर उठी थी।

 इसके बाद ही ऊंची अदालत ने अभियुक्तों को सजा दी थी।

 सलमान के केस में पुलिस के पास सुप्रीम कोर्ट में अपील का विकल्प खुला है।

 आशा है न्याय की रक्षा के लिए वह अपील अवश्य करेगी।

 यह तय जगजाहिर है कि बड़े लोगों का मामला आते ही अक्सर कानून की चाल बदल जाती है।

 प्रभावशाली और अमीर तबका अपने रसूख व पैसे के बल पर नामी वकीलों की फौज खड़ी कर निचली अदालत का निर्णय अक्सर ऊंची अदालत में पलटवा देता है।

 उनके रुतबे से कभी-कभी अदालती प्रक्रिया भी प्रभावित हो जाती हैं।

, बड़े-बड़े वकील कानून के पेचीदा नुक्तों की आड़ में न्याय को धता बता देते हैं।

 उनके हित से जुड़े मुकदमे उच्च अदालत में तुरंत ‘‘एडमिट’ हो जाते हैं, तारीख फटाफट मिल जाती है और झट से निर्णय भी आ जाता है।

 जहां सजा का डर होता है वहां केस जानबूझ कर लंबा घसीटा जाता है।

 फैसला आने में बरस नहीं, दशक लग जाते हैं।

 सलमान का मामला लें।

 ‘‘सल्लू भाई’ की भीमकाय लग्जरी कार से कुचलकर मुम्बई के बांद्रा इलाके में फुटपाथ पर सो रहे एक गरीब आदमी की मौत हो गई थी जबकि तीन अन्य बुरी तरह घायल हो गए थे।

 गैर इरादतन हत्या जैसे गंभीर अपराध में उन्हें निचली अदालत ने 5 मई, 2015 को पांच साल की जेल की सजा सुनाई थी।

 मुकदमा भले ही 13 साल खिंचा, पर सलमान की जमानत महज तीन घंटे में हो गई।

 दो दिन बाद बम्बई उच्च न्यायालय ने न केवल जमानत की अवधि बढ़ा दी बल्कि सुनवाई पूरी होने तक जेल जाने पर रोक भी लगा दी।

 फैसला आने से पहले जो कानून बहुत सुस्त चाल चल रहा था, बाद में तेज गति से दौड़ने लगा।

 तारीख फटाफट पड़ने लगी।

, फिलहाल देश भर की जेलों में बंद 2.78 लाख कैदी मात्र आरोपित हैं, अपराधी नहीं।

 यह कुल कैदियों की संख्या का दो तिहाई से अधिक है।

 यह आंकड़ा हमारी मौजूदा व्यवस्था की पोल खोलता है।

 ब्रिटिश शासनकाल में जेल बंदियों में दो तिहाई अपराधी होते थे और एक तिहाई आरोपी।

 आजाद हिन्दुस्तान में यह आंकड़ा उलट गया है।

 इससे भी खतरनाक बात यह है कि कैदियों में अनेक ऐसे हैं, जो खुद पर लगे आरोप के लिए मुकर्रर अधिकतम कैद की अवधि से ज्यादा समय जेल में काट चुके हैं।

 हाईकोर्ट में सलमान का केस फटाफट निपट गया जबकि हजारों कैदी ऐसे हैं जो एक दशक से ज्यादा समय से केस शुरू होने की प्रतीक्षा कर रहे हैं।

 इस अन्याय को अनुभव कर गत वर्ष पांच सितम्बर को सुप्रीम कोर्ट ने सरकार को आदेश दिया था कि उन सभी विचाराधीन कैदियों को दिसम्बर 2014 तक छोड़ दिया जाए जो उन पर लगे आरोप में तय अधिकतम सजा की आधी अवधि जेल में काट चुके हैं।

 कुछ ऐसी ही सलाह केंद्र सरकार ने दो वर्ष पहले सभी राज्यों को दी थी।

 ऐसे कैदियों की निशानदेही के लिए हर जिले के चीफ जुडिशियल मजिस्ट्रेट और एसएसपी को 31 दिसम्बर 2014 तक जेल का निरीक्षण कर आदेश पर अमल का हुक्म दिया गया था।

, आदेश पर अमल की समय सीमा समाप्त हुए करीब एक साल हो गया है फिर भी सरकार यह बताने की स्थिति में नहीं है कि उसने कितने कैदी रिहा किए।

 ध्यान से देखने पर पता चलता है कि मौजूदा व्यवस्था में न्यायालयों का दरवाजा खटखटाने वाले तीन तरह के लोग हैं।

 पहले वे, जिनके मुकदमे बड़ी-बड़ी लॉ फर्म और नामी वकील लाखों-करोड़ों रुपये लेकर लड़ते हैं।

 इस वर्ग में मुट्ठीभर धन्ना सेठ, राजनेता और प्रभावशाली लोग हैं।

 अदालत में उनकी बात ध्यान से सुनी जाती है।

 बड़े वकील बाल की खाल निकालने में माहिर होते हैं।

 ऐसे-ऐसे तर्क गढ़ते हैं कि सुनने वाला दंग रह जाता है, अदालत गुमराह हो जाती हैं।

 इसीलिए संजीव नंदा, ए.परेरा और सलमान खान जैसे लोग कम से कम सजा पाते हैं और कई बार बेदाग छूट जाते हैं।

 दूसरी श्रेणी, उच्च मध्य और मध्य वर्ग की है।

 ये लोग अपनी हैसियत के मुताबिक दोयम दर्जे के वकील करते हैं।

 न्याय पाने की उम्मीद में बरसों मुकदमा लड़ते हैं, किन्तु कानूनी पचड़ों में पड़कर अक्सर अपना सुख-चैन, धन-संपत्ति खो देते हैं।

, न्यायपालिका में व्याप्त भ्रष्टाचार से रूबरू होने पर उन्हें हकीकत का पता चलता है।

 तीसरा तबका, बहुत गरीब है जो वकील और अदालत का खर्च उठाने की कल्पना भी नहीं कर सकता।

 इसीलिए गांव या शहर का यह आम आदमी न्याय के लिए अदालत के बजाय खाप पंचायत, नक्सली अदालत, अपने इलाके के रसूखदार लोगों और गुंडों के पास जाने में भलाई समझता है।

 हां, फौजदारी का केस दर्ज होने पर अदालत जाना ही पड़ता है।

 तब उनकी जिंदगी पर मानो ग्रहण लग जाता है।

उदारीकरण का दौर शुरू होने के बाद आम आदमी के लिए न्याय पाना निरंतर कठिन होता जा रहा है।

 त्वरित और सस्ता न्याय प्रदान करने के लिए लोक अदालतों का गठन किया गया, लेकिन इससे न तो लंबित मुकदमों का अंबार कम हुआ और न ही फैसला आने का औसत समय घटा।

 आज भी अदालतों में दो करोड़ से ज्यादा केस निर्णय की प्रतीक्षा में हैं।

 घूम-फिरकर बात वहीं आ जाती है।

 देख-परख कर सवाल उठता है कि क्या हमारी अदालतें केवल सलमान खान, जयललिता व लालू यादव जैसे प्रभावशाली लोगों और औद्योगिक घरानों के लिए ही बनी हैं।

, सौजन्य :-राष्ट्रीय सहारा,12.12.2015,धमेन्द्रपाल सिंह।

