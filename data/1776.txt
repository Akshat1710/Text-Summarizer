चुनाव आयोग का शिकंजा (दैनिक भास्कर)।

पंजाब विधानसभा चुनाव नजदीक आने के साथ ही चुनाव आयोग की सख्ती सामने आने लगी है।

 बीते दिनों उप चुनाव आयुक्त ने प्रदेश के कई जिलों के दौरे के दौरान कहा था कि चुनाव के दौरान यदि कोई भगोड़ा पकड़ा जाता है तो जिस इलाके में पकड़ा जाएगा उस इलाके के थाना प्रभारी नपेंगे।

 अब चुनाव आयोग ने ड्रग्स और शराब पर शिकंजा कसने के लिए कमर कस ली है।

 प्रदेश में नशा बहुत बड़ा मुद्दा है।

 पिछले लोकसभा चुनाव से लेकर विधानसभा चुनाव में नशा बड़ा मुद्दा रहा है।

 इस चुनाव में भी यह मुद्दा बना हुआ है।

 आने वाले दिनों में जैसे-जैसे चुनावी माहौल जोर पकड़ेगा यह और गरमाएगा।

 चुनाव आयोग की ओर से यह अच्छा कदम उठाया गया है कि जिला व सबडिवीजन स्तर पर कमेटियां गठित की गई हैं।

 चुनाव में ड्रग्स, शराब व पैसे के बल पर मतदाताओं को अपने पक्ष में करने का खेल खेला जाता है।

 जो मतदाता जागरूक हैं वे तो किसी प्रलोभन में नहीं आते हैं लेकिन बहुत सारे मतदाता किसी न किसी लालच में फंस जाते हैं और अपना बहुमूल्य वोट इस चक्कर में सही उम्मीदवार को नहीं देते हैं।

 ऐसे में चुनाव आयोग जितनी सख्ती करेगा उतना ही अच्छा होगा।

 आयोग ने पंजाब पुलिस के अलावा स्टेट नारकोटिक कंट्रोल ब्यूरो और नेशनल नारकोटिक कंट्रोल ब्यूरो की भी मदद लेने का फैसला किया है।

 बनाई जाने वाली कमेटियों का चेयरमैन जिलाधिकारियों को बनाना भी अच्छा कदम है क्योंकि उनके पास ही वे शक्तियां होती हैं जिनके आधार पर प्रभावी कार्रवाई की जा सकती है।

 यदि जिलाधिकारी ईमानदारी से काम करें और अपना कर्तव्य निभाएं तो कोई कारण नहीं कि ड्रग्स व शराब के वितरण पर नकेल न कसी जा सके।

 जब जिला पुलिस प्रमुख, सिविल सर्जन, आयकर अधिकारी, आबकारी अधिकारी सभी कमेटी में रहेंगे तो सभी विभागों में तालमेल रहेगा और कोई भी कार्रवाई करने में आसानी होगी।

 आमतौर पर कई मौकों पर ऐसा देखा जाता है कि एक विभाग दूसरे पर आरोप लगा देता है कि यह मामला उसके विभाग का है।

 चाहे किसी भी विभाग की बात हो, अब कोई भी अधिकारी अपनी जिम्मेदारी से बच नहीं पाएगा।

 कुल मिलाकर सबसे बड़ी जिम्मेदारी जिलाधिकारी पर होगी क्योंकि वही कमेटी का चेयरमैन होगा।

 कमेटी बनाने के साथ ही चुनाव आयोग को यह भी देखना होगा कि जमीनी स्तर पर इसका असर दिख रहा है कि नहीं।

 जब तक इसकी मॉनीटङ्क्षरग नहीं होगी तब तक इस कदम का बेहतर नतीजा नहीं निकल सकेगा।

 इन कदमों के साथ ही चुनाव आयोग को मतदाताओं की जागरूकता के लिए भी पूरी ताकत लगानी होगी।

 स्थानीय संपादकीय : पंजाब , सौजन्य- दैनिक भास्कर।

