ट्रम्प को नफरत की निंदा से और आगे जाना होगा (दैनिक भास्कर)।

अमेरिकी राष्ट्रपति डोनाल्ड ट्रम्प ने कांग्रेस में भारतीय इंजीनियर श्रीनिवास कुचिभोतला की हत्या की निंदा का स्वागतयोग्य काम किया है लेकिन, उन्हें उससे आगे जाना होगा और उन कारणों को मिटाना होगा, जिनके कारण एक पूर्व अमेरिकी नौसैनिक अधिकारी ने इस घटना को अंजाम दिया।

 श्रीनिवास का जीवन उस दुनिया का सपना है जो जाति, धर्म और नस्ल के भेदभाव से रहित होगी और जहां सारे मनुष्य योग्यता और आवश्यकता के अनुरूप अपना योगदान देंगे और उसका फल पाएंगे।

 इस हत्या ने उस भयावह दुनिया का खाका एक बार फिर सबसे सामने खोल कर रख दिया है, जिसमें इंसान को योग्यता और प्रतिभा के आधार पर नहीं अपनी जाति, धर्म, नस्ल, लिंग व भाषा के आधार पर बसने और जीने का अधिकार होगा।

 उस दुनिया में जाति और नस्ल आधारित नफरत और हिंसा का बोलबाला होगा।

अमेरिका जो पहले वाले सपने का देश हुआ करता था, आजकल दूसरे वाले रास्ते पर चल निकला है।

 ऐसी स्थिति सिर्फ अमेरिकी ने बनाई है ऐसा कहना तो अन्याय होगा लेकिन, उस स्थिति को भड़काने में उसके योगदान से कोई इनकार नहीं कर सकता।

 अगर पूर्व अमेरिकी राष्ट्रपति जॉर्ज बुश ने युद्ध के माध्यम से धर्म और नस्ल के प्रति नफरत अमेरिका में पैदा की व अमेरिका पश्चिम एशिया के देशों में रहने वालों से नफरत करने लगा तो उनके बाद के राष्ट्रपति बराक ओबामा ने अपने कार्यकाल में उस नफरत को मोहब्बत में बदलने में एक हद तक मदद की।

 लेकिन दुर्भाग्य यह है कि अमेरिका के नए राष्ट्रपति ट्रम्प फिर नफरत और युद्ध की भाषा बोल रहे हैं।

 भले ही प्रेस सचिव सियान स्पाइसर यह न स्वीकार करें कि श्रीनिवास की हत्या में ट्रम्प के बयान का कोई योगदान है लेकिन, उसके परोक्ष प्रभाव से इनकार नहीं किया जा सकता।

 इसीलिए कांग्रेस ने श्रीनिवास की हत्या पर न सिर्फ शोक संवेदना प्रकट की है बल्कि ट्रम्प ने यह भी कहा है कि देश नीतियों पर विभाजित हो सकता है लेकिन, नफरत और बुराई की निंदा में एकजुट है।

अगर अमेरिका इस बारे में सतर्क नहीं होगा तो यह उसके अपने समाज और अर्थव्यवस्था के लिए खतरा बनेगा और इसका असर उसका सहोदर दिखने में लगे भारत पर भी पड़ेगा।

 कितना अच्छा हो कि ट्रम्प ने राष्ट्रपति चुने जाने के लिए जिस भाषा का इस्तेमाल किया, राष्ट्रपति बनने के बाद उसे छोड़ दें और तालमेल की नई भाषा अपनाएं।

सौजन्य- दैनिक भास्कर।

