प्रभु सभी को ‘मोनिका जैसी बेटियां दे’ (पंजाब केसरी)।

भले ही हमारे कन्या पूजक देश में कन्या संतानों की घोर उपेक्षा हो रही है और कन्याओं को गर्भ में ही मारने की घटनाएं जारी हैं।

 बेटों की तुलना में कम महत्व दिए जाने के बावजूद बेटियों ने बार-बार साबित किया है कि वे किसी भी दृष्टि से बेटों से कम नहीं और ज्यादातर मामलों में वे बेटों से भी बढ़ कर माता-पिता की सेवा का धर्म निभा रही हैं।

, सही परवरिश और प्रोत्साहन मिलने पर बेटियों ने अपनी प्रतिभा का परचम हर जगह लहराया है और हर उस क्षेत्र में अपनी योग्यता का सिक्का मनवाया है जो लड़कों के लिए ही आरक्षित माने जाते थे।

 इसी का ही नतीजा है कि नारी शक्ति आज घर-गृहस्थी संभालने से लेकर डाक्टर, वकील, अध्यापक, इंजीनियर, सैनिक, अंतरिक्ष विज्ञानी, राजनीतिज्ञ, पत्रकार अर्थात हर क्षेत्र में पुरुषों के कंधे से कंधा मिलाकर खड़ी है।

, यहां तक कि जिन बुजुर्ग माता-पिता को उनकी विरासत के असली दावेदार कहलाने वाले बेटों ने उनके जीवन की संध्या में बेसहारा करके घुट-घुट कर मरने के लिए वृद्धाश्रमों में पहुंचा दिया, ऐसे लाचार और दुखी बुजुर्ग माता-पिता को भी सहारा देने के लिए बेटियां ही आगे आ रही हैं।

 हाल ही में जिस पुत्री ने पुत्र धर्म निभाने की अनुकरणीय मिसाल पेश की, वह हैं लुधियाना के निकट मुल्लांपुर दाखा के गांव ‘रकबा’ की रहने वाली 40 वर्षीय अध्यापिका श्रीमती मोनिका लिखी।

, इनके माता-पिता श्रीमती ऊषा सच्चर और श्री सतीश सच्चर अम्बाला कैंट में अपने बेटे के साथ रहते थे और वहां इनका वैज्ञानिक उपकरणों का कारोबार था।

 दिसम्बर 2011 में शादी के बाद बेटे ने माता-पिता को घर से निकाल दिया और तब से वे दोनों कुरुक्षेत्र के एक ‘वृद्धाश्रम’ में रह रहे थे।

 मोनिका और उनके पति इन्हें अपने पास रखना चाहते थे परन्तु वृद्ध माता-पिता ने लोक लाज और सामाजिक रूढिय़ों के चलते यह सोच कर बेटी-दामाद के घर में रहना स्वीकार नहीं किया कि लोग क्या कहेंगे।

, गत वर्ष 22 अप्रैल को जब श्री सतीश सच्चर की बोन कैंसर से मृत्यु के बाद श्रीमती ऊषा सच्चर अकेली रह गईं तो दुख की उस घड़ी में भी बेटे ने दुखियारी मां का हाल जानना उचित नहीं समझा और उसने अपने दिवंगत पिता का अंतिम संस्कार तक करने से इंकार कर दिया।

 वृद्ध आश्रम के संचालक ने श्री सच्चर के बेटे को कई बार फोन करके बुलाना चाहा परन्तु वह नहीं आया तथा उसने वृद्ध आश्रम के प्रबंधकों से साफ कह दिया कि वे आइंदा उसे कभी फोन न करें।

, ऐसी दुखद घड़ी में भी बेटी मोनिका ही अपनी मां का दुख बंटाने उनके पास आती रही और उन्हें अपने साथ चलने के लिए मनाने की कोशिश करती रही।

 श्रीमती ऊषा सच्चर के बार-बार मना करने के बावजूद मोनिका ने हार नहीं मानी।

 आखिर मां को बेटे जैसी बेटी और बेटे जैसे दामाद की जिद के आगे झुकना पड़ा और अब मोनिका उन्हें अपने साथ ले आई हैं।

 श्रीमती सच्चर के अनुसार, ‘‘मेरे बेटे के दोस्त मेरे पति के अंतिम संस्कार में आए पर बेटे ने फोन तक नहीं किया।

 यह सब बहुत तकलीफदेह था जिसे अब मैं भूल जाना चाहती हूं।

 मुझे जिंदगी में किसी से कोई शिकवा-शिकायत नहीं है और अब मैं शांतिपूर्ण जीवन बिताना चाहती हूं।

’’, जब मोनिका उन्हें लुधियाना लाने के लिए आश्रम से विदा ले रही थीं, यह दृश्य देख कर आश्रम के सभी अधिवासियों की आंखें छलछला आईं।

 सब के दिल से यही आवाज निकल रही थी कि ‘‘मोनिका जैसी बेटी सबके हो।

’’ निश्चय ही श्रीमती मोनिका ने अपनी 72 वर्षीय मां को सहारा देकर बेटी होकर भी बेटे का फर्ज निभाया है और हमारे धर्म ग्रंथों की इस शिक्षा को भी सार्थक कर दिया है कि माता-पिता की सेवा करना ही सबसे बड़ा धर्म है।

 मोनिका के पेश किए हुए उदाहरण को देख कर भला कौन मां-बाप नहीं चाहेंगे कि उनकी भी एक बेटी ‘मोनिका’ जैसी हो क्योंकि : ‘पुत्त वंडावण जमीनां ते धीआं दुख वंडावदियां ने’।

—विजय कुमार, सौजन्य- पंजाब केसरी।

