पहला हक भारत का हो पानी पर (दैनिक ट्रिब्यून)।

इस बार कुछ अजब-ग़ज़ब बैठक भारत और पाकिस्तान के बीच हुई है।

 सिंधु जल समझौते पर दो दिन की बैठक का पहला हिस्सा लाहौर में और दूसरा हिस्सा इस्लामाबाद में संपन्न हुआ।

 नतीज़ा वही, ढाक के तीन पात।

 पाकिस्तान के सरकारी मीडिया ने शोर मचाया कि भारत ‘मियार’ और ‘लोअर कलनाई हाइड्रो इलेक्ट्रिक’ परियोजनाओं को ‘रीडिज़ाइन’ करने पर सहमत है।

 इन दोनों ख़बरों का भारत सरकार ने खंडन किया है।

 पाकिस्तान ने एकतरफा घोषित कर दिया है कि अप्रैल में सिंधु समझौते पर अगली बैठक वाशिंगटन में होगी, जिसकी पंचायत वर्ल्ड बैंक करेगा।

 भारत एक तीसरे पक्ष द्वारा पंचायत के मूड में कतई नहीं है।

 इसके इनकार की आधिकारिक घोषणा अभी बाक़ी है।

120 मेगावाट विद्युत पैदा करने वाली मियार जल विद्युत परियोजना हिमाचल प्रदेश के लाहौल स्पिति ज़िले में है।

 मियार जल विद्युत परियोजना के लिए पानी चिनाब नदी से प्राप्त होना है।

 ‘लोअर कलनाई हाइड्रो इलेक्ट्रिक प्रोजेक्ट’ भी चिनाब नदी पर बननी है, जो डोडा ज़िले में है।

 पिछले हफ्ते बुधवार को इस्लामाबाद में दो दिन की बैठक का अंतिम दिन था।

 बैठक पर बयान देने की हड़बड़ी इतनी कि पाकिस्तान ने अपनी ओर से चिनाब नदी पर तथाकथित सहमति भी करा दी।

 चिनाब नदी घाटी की दूसरी जल विद्युत परियोजना है।

 ‘पाकुल डल’ और ‘लोअर कलनाई’ तीसरी परियोजना है जो दो दिन की बातचीत का केंद्रीय विषय था।

 इस बातचीत में पाकिस्तान के इंडस वाटर कमिश्नर मिर्जा आसिफ बेग और उनके भारतीय समकक्ष पीके सक्सेना हिस्सा ले रहे थे।

यह बैठक सितंबर 2016 में होनी थी, मगर उड़ी हमले के कारण इसे स्थगित कर दिया गया था।

 सितंबर 2016 में ही सुप्रीम कोर्ट में एक पीआईएल दाखिल की गई थी, जिसमें सिंधु जल समझौते को रद्द किये जाने की अपील की गई।

 तर्क यह दिया गया कि संधि पर भारत के तत्कालीन राष्ट्रपति के हस्ताक्षर होने चाहिए थे, क्योंकि वही देश के आधिकारिक शासन प्रमुख थे।

 19 सितंबर 1960 को सिंधु नदी जल समझौता हुआ था, जिस वास्ते प्रधानमंत्री जवाहरलाल नेहरू कराची गये थे।

 इस संधि पर पाकिस्तान के तत्कालीन राष्ट्रपति अयूब ख़ान के भी हस्ताक्षर हैं।

3180 किलोमीटर लंबी सिंधु नदी एशिया की सबसे लंबी नदी है, जो तिब्बत के मानसरोवर से शुरू होकर जम्मू-कश्मीर, हिमाचल, पंजाब होते हुए गिलगिट-बाल्टिस्तान, ख़ैबर पख्तुनख्वा, पाक के हिस्से वाले पंजाब, सिंध से गुजरते हुए अरब सागर में गिरती है।

 1960 के समझौते के अनुसार भारत को पूर्वी क्षेत्र की तीन नदियों रावी, ब्यास और सतलुज पर पूर्ण नियंत्रण का अधिकार दिया गया और पाकिस्तान को पश्चिमी क्षेत्र की सिंध, चिनाब और झेलम के पानी के इस्तेमाल का हक दिया गया।

इन छह में से चार नदियों का उद‍्गम भारत में है, जिनमें से तीन रावी, ब्यास और चिनाब हिमाचल से और एक ‘झेलम नदी’ जम्मू-कश्मीर से बहती है।

 सीमा पार होते ही पाकिस्तान में झेलम का नाम ‘नीलम नदी’ हो जाता है।

 छह में से बाकी दो सिंधु और सतलुज का उद‍्गम स्थल तिब्बत है।

 समझ में नहीं आता कि जल स्रोत को लेकर पंडित नेहरू जैसे योजनाकार प्रधानमंत्री इतनी बड़ी ग़लती क्यों कर गये।

 नदियां भारत की सीमा से होकर बहें और उनके जल के बड़े हिस्से पर हक पाकिस्तान का हो जाये, यह किस तरह की संधि है।

 पश्चिमी क्षेत्र की तीन नदियों से साल में 167.2 बिलियन क्यूबिक मीटर (बीसीएम) पानी का बहाव होता है, इतनी विशाल जल राशि का मालिक पाकिस्तान है।

 इसके ठीक उलट पूर्वी क्षेत्र की तीन नदियों सतलुज, ब्यास और रावी से 40. 4 ‘बीसीएम’ जल आता है, जिस पर भारत का हक है।

हमारे योजनाकार दूर की सोचते तो कई सारे बांध, जल विद्युत परियोजनाएं इन छह नदियों के रास्ते बनाई जा सकती थीं।

 इसे राज्यों का विषय समझकर पूरी उपेक्षा की गई।

 बल्कि पिछले 57 साल से हो ये रहा है कि पूर्वी क्षेत्र की तीन नदियों सतलुज, ब्यास और रावी के 11.1 ‘बीसीएम’ जल का इस्तेमाल पाकिस्तान कर रहा है।

 उलटे, जब भी कोई बांध या जल विद्युत परियोजना भारत इन इलाकों में शुरू करता है, पाकिस्तान की चिकी-पिकी शुरू हो जाती है।

 पाकिस्तान को शुरू से ही शक है कि युद्ध की स्थिति में भारत सिंधु जल का रुख कहीं ओर मोड़ सकता है।

 इस तरह की अपील उड़ी हमले के बाद अपने यहां के राष्ट्रवादियों ने ख़ूब की थी।

पाकिस्तान, वर्ल्ड बैंक तक को पंचायत के लिए न्योता दे रहा है।

 जम्मू-कश्मीर के बांदीपुर के पास किशनगंगा पावर प्रोजेक्ट के विरुद्ध पाकिस्तान हेग स्थित परमानेंट कोर्ट ऑफ आर्बिट्रेशन (पीसीए) में चला गया।

 यह वही पंचाट है, जिसने जुलाई 2016 में साउथ चाइना सी पर फैसला सुनाया था और चीन ने उसे मानने से इनकार कर दिया था।

 पाकिस्तान ‘नीलम-झेलम हाइड्रोपावर प्लांट’ लगा रहा है, जिसके लिए फरवरी 2013 में हेग स्थित ‘पीसीए’ ने आदेश दिया कि भारत झेलम से उतना जल जाने दे, जिससे पाकिस्तानी जल विद्युत परियोजना सुचारु रूप से चल सके।

 सवाल यह है कि भारत को क्यों नहीं चीन की राह पर चलना चाहिए।

पाकिस्तान, सिंधु जल संधि विवाद में पीठ पीछे अमेरिका की जिस तरह से मदद ले रहा है, उस पर भारत को आपत्ति करनी चाहिए थी।

 अक्तूबर 2016 में पाकिस्तानी वित्त मंत्रालय ने शिकायत की पोटली लेकर अमेरिका के पूर्व विदेश मंत्री जॉन कैरी से संपर्क किया था।

 कैरी ने वर्ल्ड बैंक के अधिकारियों से सिंधु जल समझौते के बारे में बात की थी।

 भारत को तभी आपत्ति दर्ज़ करनी चाहिए थी।

 भारत की चुप्पी से वर्ल्ड बैंक के अधिकारियों का हौसला बढ़ा है।

 इस मामले में वर्ल्ड बैंक भी ‘मान न मान मैं तेरा मेहमान’ बन बैठा।

 उस समय जॉन कैरी की दिलचस्पी की क्या वजह हो सकती थी, इस बारे में भारतीय विदेश मंत्रालय के अधिकारियों ने शायद पता किया होगा।

 मगर, एक बात तो अवश्य है कि पाकिस्तान किसी न किसी तरह तीसरे पक्ष की घुसपैठ उभयपक्षीय विवादों पर चाहता है, ताकि कश्मीर मामले में बाकी देशों द्वारा दखल देने के द्वार खुल जायें।

पाकिस्तान के जल एवं ऊर्जा मंत्री ख्वाज़ा आसिफ अप्रैल में वाशिंगटन चलकर सिंधु जल विवाद का हल ढूंढना चाहते हैं।

 पाकिस्तान चाहता है कि वर्ल्ड बैंक पंचायत ही न करे, सिंधु समझौते के बहाने उसके यहां बन रहे बांध और जल विद्युत परियोजनाओं की गारंटी भी ले।

 इस बैठक में भारत को बिल्कुल नहीं जाना चाहिए और सिंधु जल समझौते को रद्द करने का रास्ता ढूंढना चाहिए।

 हैरत की बात है कि भारत पिछले 57 साल से इस असमान जल संधि को कैसे ढो रहा है।

(लेखक ईयू-एशियन न्यूज के संपादक हैं।

), सौजन्य- दैनिक ट्रिब्यून।

