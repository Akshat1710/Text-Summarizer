संभव है शरीयत में बदलाव (दैनिक जागरण)।

हिंदुस्तान की मुस्लिम महिलाओं ने अपने समाज के भीतर जारी नाइंसाफी को बहुत पहले ही पहचान लिया था।

 कभी गुपचुप तरीके से तो कभी छोटे-छोटे समूहों में चर्चा करने की पहल भी उन्होंने बहुत पहले ही कर दी थी।

 आज उनकी कोशिशें रंग लाती नजर आ रही है।

 ठहरे हुए पानी पर एक कंकड़ भर मारा कि हलचल पैदा हो गई।

 ये हलचल लाजमी है और एक अच्छा संकेत भी।

 घिसे-पिटे नेतृत्व को अलविदा कहकर वैकल्पिक नेतृत्व समुदाय के भीतर पनपता नजर आ रहा है।

 उसे सुना जाना चाहिए और इसका स्वागत भी किया जाना चाहिए।

 मजहब के नाम पर नाइंसाफी झेलती हुई मुस्लिम महिलाएं लामबंद हैं।

 इस लामबंदी में कुछ तरक्कीपसंद मर्द भी उनका साथ दे रहे हैं।

 जोधपुर, बहराइच, त्रिची, हैदराबाद, बरेली, अहमदाबाद में इस दौरान तीन तलाक का फरमान सुनाकर कुछ औरतें सड़क पर फेंक दी गई हैं।

 सरकार से भी उन्हें कोई मदद नहीं मिली है।

 सड़क पर जीने को मजबूर इन औरतों के शौहरों ने उन्हें यू ही दाल में नमक कम और ज्यादा होने जैसे सवाल पर बाहर का रास्ता दिखा दिया है।

 वहीं गाजियाबाद की रहने वाली एक महिला तीन तलाक और हलाला के दंश से इतना घबराई कि अपना धर्म तक बदलने को तैयार हो गई है।

 लोकतंत्र में हाशिये की आवाज का दम घुटने लगे तो यह लोकतंत्र के लिए खतरा है।

अब जरा दूसरी ओर देखिए।

 जमीयतुल उलमा-ए-हिंद, तबलीगी जमात, आला हजरत, पर्सनल लॉ बोर्ड जैसी तंजीमों ने मुस्लिम समाज के साथ सरकारों, संसद तथा न्यायपालिका को भी तल्ख अंदाज में आगाह करना शुरू किया कि शरीयत के मामले में दखल बर्दाश्त नहीं किया जाएगा।

 जमीयतुल उलमा-हिंद के महासचिव मौलाना महमूद मदनी तो यहां तक कह गए कि कानून तुम बनाओ, तोड़ेंगे हम।

 ये लोग कोर्ट में औरत को कम अक्ल कहते हैं और औरतों की आवाज को चीप पब्लिसिटी करार देते हैं।

 टीवी चैनलों में बुद्धिजीवी की हैसियत से आमंत्रित तीन तलाक और शरीयत के एक्सपर्ट कहे जाने वाले उलमा सरेआम औरतों को अपमानित करते हुए इसे सही ठहरा रहे हैं।

इतिहास बदलाव पर टिका है और बदलाव होता रहेगा।

 यह बदलाव कब-कब हुआ है, यह समझना भी जरूरी है।

 मुस्लिम कानून के विकास पर नजर डालें तो पाएंगे कि 632 ई. अर्थात मुहम्मद साहब की मृत्यु के बाद से लेकर 661 ई. तक के 29 वर्ष के कालखंड में भी कानून में अलग-अलग किस्म के बदलाव हुए।

 उस समय में कानून के स्नोत केवल कुरान और सुन्ना ही थे।

 इसी अवधि में द्वितीय खलीफा उमर साहब ने गैरधार्मिक और लौकिक वादों के लिए सर्वप्रथम काजी नियुक्त किया था।

 यह भी निर्धारित हुआ कि कानून सर्वशक्तिमान है और कार्यपालिका कानून के अधीन रहेगी।

 इसके बाद 661 से 900 के बीच में कई बड़े बदलाव हुए, जिसे आज मौलानाओं के कहने मात्र से खारिज नहीं किया जा सकता।

 यही समय था जब मुस्लिम विधिशास्त्रियों की वैचारिक विभिन्नता के कारण सुन्नी मुस्लिम समाज चार उप संप्रदायों में बंट गया।

 इन्होंने कानून की अलग-अलग ढंग से व्याख्या की।

मुस्लिम विधि के विकास में दूसरा महत्वपूर्ण बदलाव यह भी हुआ कि कानून के वे प्रसंग जो प्रत्यक्ष रूप से कुरान या सुन्ना में उपलब्ध नहीं थे उनका सैद्धांतिक स्पष्टीकरण इसी काल के विधि शास्त्रियों द्वारा किया गया।

 इसी समय कानून के सैद्धांतिक स्पष्टीकरण के लिए विधि शास्त्रियों के मतैक्य-सहमति द्वारा नियम प्राप्त किए गए, जो इज्मा कहलाए।

 दूसरी ओर नई परिस्थितियों के लिए समानता या सादृश्य के आधार पर सीधे कुरान के मूल पाठ से ही कानून का निगमन किया गया।

 ये नियम कयास कहलाए।

 1924 में टर्की में कमाल अता तुर्क ने अंकारा की राष्ट्रीय सभा में खलीफा का पद सदैव के लिए समाप्त कर दिया था।

 1924 के बाद से मुस्लिम धर्म के नियम शरीयत को सैद्धांतिक रूप से मुस्लिम विधि से पृथक कर दिया गया।

 शरीयत को केवल धार्मिक तथा नैतिक आचार संहिता के रूप में माना जाने लगा।

 यह जानना बेहद महत्वपूर्ण है कि मुस्लिम विधि की विधिक व्याख्या यूरोपीय देशों में प्रचलित विधि विज्ञान से अत्यधिक प्रभावित थी।

 अत: टर्की, ट्यूनीशिया, इजिप्ट आदि आधुनिक मुस्लिम राष्ट्रों ने अपने देशों के कानून को संहिताबद्ध करने में इस बात पर विषेष बल दिया कि कानून इस प्रकार बनें कि वर्तमान सामाजिक आवश्यकताओं की पूर्ति हो सके।

भारत में भी ब्रिटिश शासन ने इस व्यवस्था को बदलकर तमाम विषयों के लिए सामान्य कानून बनाया।

 ब्रिटिश संसद ने इंडियन पीनल कोड, क्रिमिनल प्रोसीजर कोड, सिविल प्रोसीजर कोड, इंडियन कांट्रैक्ट एक्ट आदि अनेक संहिताएं बनाईं जो भारत के सभी नागरिकों पर लागू हैं।

 जब ये संहिताएं सभी भारतीय पर लागू की गईं उस समय भी मुस्लिम समाज की ओर से विरोध का कोई स्वर अंग्रेजों के खिलाफ नहीं उठा कि उन्हें ये मंजूर नहीं है, उन्हें दीवानी फौजदारी के सभी मामले शरीयत के हिसाब से ही चाहिए।

 अंग्रेजों ने 1937 में शरीयत एप्लीकेशन एक्ट, 1939 में मुस्लिम विवाह विच्छेद कानून पास किया।

 इनका भी विरोध नहीं हुआ।

 शाह बानो केस में मुखर हुए मुस्लिमों ने 1986 एक्ट को संसद से पास हो जाने दिया।

 मतलब ये सारे बदलाव मुस्लिम समाज में स्वीकार्य रहे हैं।

 पिछले 20 सालों के अदालतों के फैसलों पर गौर करें तो तीन तलाक के खिलाफ बहुत अच्छे फैसले आए हैं।

 तीन तलाक के पक्ष में खड़े संगठनों ने आज तक अदालतों के इन फैसलों को चुनौती नहीं दी है।

 कानून समय की मांग के अनुसार बनाए जाते हैं, जिनमें हमेशा बदलाव की संभावना मौजूद होती है।

 कभी बेहद तरक्कीपसंद मानी जाने वाली कानून प्रणालियां पुरानी और बेअसर हो जाती हैं और सामाजिक जरूरतों के हिसाब से उन्हें दोबारा ढाला और गढ़ा जाता है।

 इसलिए यह बात कि शरीयत का कानून कभी बदल नहीं सकता, ऐतिहासिक प्रमाणिकता के साथ पूर्णत: गलत साबित हो जाती है।

 फिजा बदल चुकी है।

 हाजी अली दरगाह में महिलाओं के प्रवेश का मामला इसी बदलाव का प्रतीक है।

 आज औरतें झंडाबरदार हो गई हैं, वे बदलाव चाहती हैं, नाइंसाफी को अपने कंधे पर ढोने के लिए तैयार नहीं हैं।

 तीन तलाक न तो कुरान में है और न ही संविधान समर्थित।

 इस घिसी-पिटी व्यवस्था का भी बदलने का समय आ गया है।

 लेखिका नाइश हसन, मुस्लिम महिला अधिकार कार्यकर्ता हैं , सौजन्य – दैनिक जागरण, 09-12-2016।

