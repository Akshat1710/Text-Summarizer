साख पर दाग की कोशिश (दैनिक जागरण)।

 =": #0000;"बीएसएससी परीक्षा के प्रश्नपत्र लीक कराने की कोशिश गंभीर अपराध है।

 ऐसे तत्वों के खिलाफ सख्त कार्रवाई होनी चाहिए, ताकि कोई भी राज्य की साख पर दाग लगाने की हिम्मत न करे।

, विभिन्न परीक्षाओं के आयोजन में बिहार को कई बार बदनामी झेलनी पड़ी है।

 शिक्षा के क्षेत्र में कदाचार ने अपनी जड़ें इतनी गहरी कर ली कि इस पर नियंत्रण के लिए विशेष उपाय की जरूरत पडऩे लगी।

 पिछले वर्ष राज्य सरकार ने विशेषकर बिहार बोर्ड की परीक्षाओं को कदाचारमुक्त संपन्न कराने में कोई कसर नहीं छोड़ी।

 इसका असर परीक्षा परिणाम पर भी दिखा।

 हालांकि इसका फायदा यह हुआ कि मेहनत करने वाले छात्रों में संतोष पनपा।

 पैरवी-पहुंच में खुद को सक्षम न पाने वाले अभिभावकों पर भी शासन के इस प्रयास का सकारात्मक असर दिखा, लेकिन एक सबसे बड़ा तबका इस व्यवस्था में भी सेंध लगाने के लिए प्रयासरत दिखा।

 कदाचार के बूते बोर्ड की परीक्षा पास करना-कराना जैसे अभिभावकों के साथ-साथ छात्रों ने भी अपना अधिकार समझ लिया था।

 अब माहौल बदला है।

 छात्र समझने लगे हैं कि बगैर पढ़ाई किए सफलता संभव नहीं है।

 छात्रों की यह समझ उन्हीं के काम आएगी।

 कदाचारमुक्त परीक्षा के आयोजन की शासन की दृढ़ इच्छाशक्ति इसी तरह बनी रहनी चाहिए।

 हालांकि तात्कालिक घटना में बिहार कर्मचारी चयन आयोग की इंटर स्तरीय परीक्षा के प्रश्न पत्र लीक कराने के लिए सक्रिय शिक्षा माफियाओं ने एक बार फिर साख पर दाग लगाने की कोशिश की है।

इस कवायद में जुटे गिरोह का सरगना गुरुजी उर्फ अमिताभ बताया जा रहा है।

 आधिकारिक स्तर पर जारी बयान से भी यह स्पष्ट हो रहा है कि यह गिरोह सक्रिय था, लेकिन उसे सफलता नहीं मिली।

 इससे यह भी संकेत मिलता है कि आयोग की व्यवस्था में कहीं न कहीं चूक हो रही है, जिसका फायदा ऐसे तत्व उठाने की कोशिश कर रहे हैं।

 पुलिस भी मानती है कि बगैर सांठ-गांठ के ऐसा संभव नहीं।

 इसलिए जरूरी है कि व्यवस्था को फुलप्रूफ बनाया जाए, नहीं तो ऐसी गुंजाइश बनती रहेगी।

 इसका असर राज्य की गरिमा पर भी पड़ता है।

 इसे गंभीरता से लिया जाना चाहिए।

 जो सूचनाएं मिल रही हैं उसके आधार पर यह कहा जा सकता है कि इस गिरोह ने राज्यभर में अपना संजाल फैला रखा है।

 कई कोचिंग संस्थान उसके एजेंट के रूप में काम कर रहे हैं।

 प्रतियोगी परीक्षाओं की तैयारी कर रहे छात्रों को बताया जाता है कि उनकी सेटिंग ऐसे लोगों से है, जो प्रश्नपत्र उपलब्ध करा देते हैं।

 उन प्रश्नों के अस्सी फीसद हल भी उपलब्ध करा दिए जाते हैं।

 इसके एवज में छात्रों से मोटी रकम वसूली जाती है।

 जितना शीघ्र हो सके पुलिस के हाथ ऐसे लोगों की गर्दन तक पहुंचनी चाहिए, ताकि मामले का पर्दाफाश हो और दोषी दंडित किए जाएं।

,  स्थानीय संपादकीय : बिहार ।

सौजन्य- दैनिक जागरण।

