संपादकीय : न्याय में तेजी की खातिर (नईदुनिया)।

प्रधान न्यायाधीश जस्टिस जेएस खेहर ने अनुकरणीय पहल की है।

 भारतीय अदालतों में मुकदमों के लगे अंबार को कुछ हल्का करने की कोशिश में उन्होंने आगामी ग्रीष्म अवकाश में सुप्रीम कोर्ट के अन्य जजों के साथ काम करने का इरादा जताया है।

 सब कुछ उनकी सोच के अनुरूप हुआ, तो इस बार गर्मियों में सर्वोच्च न्यायालय के 19 न्यायाधीश मुकदमों की सुनवाई करते नजर आएंगे।

 सामान्यत: दो-दो जजों की दो खंडपीठ यानी कुल चार जज आपातकालीन अथवा अति-आवश्यक मामलों की सुनवाई के लिए ग्रीष्म अवकाश के समय कार्यरत रहते हैं।

 पर जस्टिस खेहर ने कहा कि इस बार तीन संविधान पीठ भी बैठेंगी।

 वे सार्वजनिक महत्व के तीन मामलों की सुनवाई करेंगी।

 उन्होंने उचित कहा कि ऐसा नहीं हुआ, तो ये मामले वर्षों तक लटके रहेंगे।

 अपेक्षित यह है कि सरकार, उन मामलों से संबंधित पक्ष और वकील इसमें पूरा सहयोग करें।

, ध्यान देने योग्य यह है कि जस्टिस खेहर ने ‘पर उपदेश कुशल बहुतेरे की परंपरा तोड़ने का प्रयत्न किया है।

 यह सुझाव पुराना है कि न्यायालयों में अवकाश के दिन घटाए जाएं।

 या फिर कई जज अवकाश के दौरान भी काम करें।

 मगर अतीत में इस पर अमल की कभी ठोस पहल नहीं हुई।

 अब जस्टिस खेहर ने एक उदाहरण पेश करने का प्रयास किया है, तो कुछ हलकों से इससे संबंधित व्यावहारिक दिक्कतों की ओर इशारा किया गया है।

 लेकिन, जैसा कहा जाता है, इच्छाशक्ति हो तो तमाम कठिनाइयों का समाधान ढूंढ़ा जा सकता है।

 जिन मामलों की सुनवाई की बात कही गई है, उनका शीघ्र निपटारा बेहद अहम है।

 इनमें एक मामला तीन तलाक, निकाह हलाला और बहुपत्नी जैसी मुस्लिम प्रथाओं की संवैधानिक वैधता से संबंधित है।

 इनके खिलाफ खुद मुस्लिम समाज के अंदर से आवाज उठी है।

 इन्हें लैंगिक न्याय के विरुद्ध बताया गया है।

 बेहतर होता कि खुद मुस्लिम समाज इस बारे में महिलाओं की अपेक्षाओं के अनुरूप समाधान ढूंढ़ लेता।

 मगर अब चूंकि निगाहें न्यायिक निर्णय पर टिकी हैं, तो वह जितना जल्द आ जाए, उतना उचित होगा।

 सुप्रीम कोर्ट की एक अन्य बेंच नागरिकता कानून की धारा 6-ए की वैधता पर सुनवाई करेगी।

 इस धारा के तहत 25 मार्च 1971 तक बांग्लादेश से असम आए लोगों को भारत की नागरिकता दी गई थी।

 लेकिन अब एक गैरसरकारी संगठन ने इसे चुनौती दी है।

 वह चाहता है कि यह समयसीमा असम के मामले में भी 19 जुलाई 1949 हो, जो देश के अन्य राज्यों के लिए है।

 एक अन्य संविधान पीठ आधार कार्ड योजना की संवैधानिकता पर सुनवाई करेगी।

 यही पीठ संभवत: सोशल मीडिया एप्लीकेशन वाट्सएप द्वारा अपने यूजर्स के आंकड़े सोशल नेटवर्किंग साइट फेसबुक से साझा करने के मामले की भी सुनवाई करेगी।

 इन दोनों मामलों से निजता के अधिकार का मुद्दा जुड़ा है।

 स्पष्टत: ये मामले काफी अहम हैं।

 आशा है आगामी ग्रीष्म अवकाश के दौरान इन पर सुप्रीम कोर्ट में सुनवाई पूरी हो जाएगी।

सौजन्य – नईदुनिया।

