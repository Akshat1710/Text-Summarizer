बच्चों के हाल पर हमारी आंखों में आंसू कब आएंगे (हिन्दुस्तान)।

अजय सेतिया , पूर्व अध्यक्ष, बाल संरक्षण आयोग, उत्तराखंड, पच्चीस साल पहले भारत ने संयुक्त राष्ट्र के बच्चों संबंधी प्रोटोकॉल पर हस्ताक्षर किए थे।

 तब से अब तक भारत अलग से बाल अधिकार व कल्याण मंत्रालय तक गठित नहीं कर सका।

 किशोर न्याय अधिनियम बनाने और अफसरशाही पर निर्भर चलताऊ सा बाल अधिकार संरक्षण आयोग बनाने के अलावा महिला व बाल कल्याण मंत्रालय से कोई सकारात्मक कदम नहीं उठाए गए।

 इन 25 वर्षों में कोई ऐसी व्यवस्था नहीं हुई, जो संयुक्त राष्ट्र के प्रोटोकॉल पर अक्षरश: अमल के लिए काम कर सके।

 जरूरत तो यह है कि कई मंत्रालयों में छितरे पड़े बच्चों से संबंधित सभी विषय एक मंत्रालय में इकट्ठे किए जाएं।

 इसमें आंगनबाड़ी, माध्यमिक शिक्षा, बाल कल्याण, बाल विकास, बाल स्वास्थ्य, बाल मजदूरी, बाल अधिकार, बाल आयोग सभी मसले शामिल हों।

, पहले किशोर न्याय अधिनियम में यह प्रावाधान रखा गया था कि वंचित बच्चों के लिए हर जिले में शेल्टर होम और बाल गृह बनेंगे।

 इसी तरह, बच्चों को सुधार कर मुख्यधारा में लाने के लिए भी दो तरह के होम्स बनाने का प्रावधान था।

 लेकिन पूरे भारत में हम एक भी ऐसा जिला नहीं बना सके, जहां ये चारों होम्स बने हों।

 सरकारों ने अनाथ, घर से भागकर भटक गए, अपहरण कर लाए गए, बाल श्रम से मुक्त हुए और मां-बाप की ओर से किसी लाचारी में त्याग दिए गए स्ट्रीट चिल्ड्रन की कभी चिंता नहीं की।

 नतीजा यह निकला है कि इन 25 साल में बाल मजदूरी घटी नहीं, अलबत्ता बढ़ गई है।

 सड़कों पर भीख मांगने वाले बच्चों की संख्या घटी नहीं, अलबत्ता बढ़ गई है।

 गलियों में कूड़ा और कबाड़ बीनने वाले बच्चों की संख्या घटी नहीं बढ़ गई है।

 बच्चों में नशे की आदतें बढ़ गई हैं और बाल अपराधियों की संख्या भी बढ़ रही है।

, संयुक्त राष्ट्र के प्रोटोकॉल पर हस्ताक्षर को एक औपचारिकता समझकर भुला दिया गया।

 अटल बिहारी वाजपेयी के शासनकाल में शिक्षा का अधिकार कानून लाए जाने की तैयारी थी, लेकिन 2004 में जब कानून का प्रारूप सामने आया, तो उसे खर्चीला बताते हुए ठुकरा दिया गया।

 स्वयंसेवी संगठनों को आंदोलन खड़ा करना पड़ा, तब जाकर 2009 में शिक्षा का अधिकार कानून बना, जो सिर्फ 14 वर्ष तक के बच्चे को ही शिक्षा का अधिकार देता है।

 इसके बाद केंद्र सरकार को शिक्षा पर अपना बजट हर साल बढ़ाना चाहिए था, ताकि सरकारी स्कूलों की हालत सुधरे, लेकिन प्राथमिक शिक्षा का बजट घटा दिया गया।

 थोड़ी सी अच्छी आर्थिक क्षमता वाले परिवार अपने बच्चों को इन सरकारी स्कूल में भेजना बंद कर देते हैं।

 नतीजतन अब सिर्फ वंचित तबके के बच्चे सरकारी स्कूलों में जा रहे हैं, इसलिए उनकी चिंता भी ज्यादा नहीं दिखती।

, हालांकि 2016 में बाल श्रम निरोधक कानून बनाया गया है, जिसमें 14 वर्ष तक के बच्चों से श्रम कराने पर रोक लगाई गई है।

 पर इस कानून में बाल श्रम की यह गुंजाइश छोड़ दी गई है कि बच्चे पारिवारिक काम धंधों में परिजनों का सहयोग कर सकेंगे।

 भारत सरकार ने संयुक्त राष्ट्र प्रोटोकॉल पर हस्ताक्षर करते समय बाल भिक्षावृत्ति पर रोक के संदर्भ में जब कोई शर्त नहीं रखी थी, तो फिर आज 25 साल बाद भी सरकार ने बाल भिक्षावृत्ति पर रोक लगाने से जुड़ा कोई कानून क्यों नहीं बनाया।

 नतीजा यह है कि बाल भिक्षावृत्ति का धंधा फल-फूल रहा है।

 आमतौर पर देखा गया है कि विकलांग बच्चों को ज्यादा भीख मिलती है, इसलिए बच्चों का अपहरण करके उनके अंग भंग कर दिए जाते हैं।

सरकारी आंकड़े कहते हैं कि अमूमन 44,000 बच्चे हर साल घरों से भागते हैं या उनका अपहरण होता है।

 इन में से 25 प्रतिशत ही वापस लौटते हैं।

 गैर सरकारी संगठनों का दावा है कि हर साल 60,000 बच्चों का अपहरण कर उनसे भीख मंगवाया जाता है, उनको बंधुआ बनाया जाता है और उनसे वेश्यावृत्ति कराई जाती है।

 सरकार का महिला सशक्तीकरण व बाल विकास मंत्रालय गुमशुदा बच्चों की वेबसाइट बनाकर व मंत्री वेबसाइट की लांचिंग कर अपने काम की इतिश्री समझ लेता है।

 बच्चों के अपहरण को रोकने के कोई प्रयास नहीं होते।

 बच्चों का अपहरण काले धन का एक बड़ा बाजार है।

 क्या सीबीआई ने कभी इस जाल को तोड़ने में सफलता पाई।

 हर साल 44,000 बच्चों का अपहरण मामूली बात नहीं है।

(ये लेखक के अपने विचार हैं), सौजन्य- हिन्दुस्तान।

