हमसे सीखें हंगामा करना (दैनिक जागरण)।

एक दिसंबर : लोकसभा की कार्यवाही शुरू होने के कुछ ही क्षण बाद बाद तृणमूल कांग्रेस के सांसद सुदीप बंदोपाध्याय यह कहते हैं कि पटना से फ्लाइट के जरिये कोलकाता लौट रहीं ममता बनर्जी की सुरक्षा खतरे में डालने का काम हुआ।

 पहली नजर में यह मामला गंभीर नजर आता है, लेकिन जब केंद्रीय विमानन मंत्री अशोक गणपति राजू पूरी वस्तुस्थिति बयान करते हैं तो समझ आता है कि तिल को ताड़ बनाने की कोशिश की जा रही है।

 हालांकि मंत्री यह भी कहते हैं कि डीजीसीए ने सारे मामले की जांच के आदेश दे दिए हैं, लेकिन कांग्रेस संसदीय दल के नेता मल्लिकार्जुन खड़गे इस मसले को और गंभीरता से उठाने की कोशिश करते हैं।

 करीब-करीब ठीक इसी वक्त राज्यसभा में तृणमूल कांग्रेस के सांसद डेरेक ओ ब्रायन वही घटनाक्रम बयान कर रहे होते हैं जो उनके सहयोगी लोकसभा में बयान कर चुके होते हैं।

 मजबूरी में राज्यसभा में विमानन राज्यमंत्री जयंत सिन्हा को वही स्पष्टीकरण विस्तार से देना पड़ता है जो लोकसभा में अशोक गणपति राजू दे चुके होते हैं।

 बावजूद इसके विपक्ष संतुष्ट नहीं होता।

 वह यह आशंका प्रकट करता रहता है कि कहीं कोलकाता एयरपोर्ट पर हुई गफलत ममता बनर्जी की जान जोखिम में डालने की साजिश तो नहीं।

 हो सकता है कि कोलकाता एयरपोर्ट पर कहीं कोई चूक हुई हो, लेकिन क्या इस नतीजे पर पहुंचने का कोई तुक बनता है कि केंद्र सरकार ने ममता की सुरक्षा से इसलिए खिलवाड़ किया, क्योंकि वह नोटबंदी का विरोध कर रही हैं।

 दो दिसंबर : लोकसभा की कार्यवाही की शुरुआत तृणमूल कांग्रेस के सुदीप बंदोपाध्याय और राज्यसभा की कार्यवाही की शुरुआत कांग्रेस संसदीय दल के नेता गुलाम नबी आजाद के इस सनसनीखेज आरोप से होती है कि सेना ने पश्चिम बंगाल सरकार को बताए बिना राज्य के कई जिलों में सुरक्षा अभ्यास किया और इस दौरान वह कोलकाता में राज्य सचिवालय के निकट टोल प्लाजा पर भी रही।

 जैसा अपेक्षित था, दोनों सदनों में जमकर हंगामा होता है।

 यह हंगामा ज्यादा जोर इसलिए पकड़ता है, क्योंकि विपक्ष को संसद न चलने देने के लिए जो एक और बहाना चाहिए था वह उसे सनसनी की शक्ल में उपलब्ध हो गया था।

 लोकसभा और राज्यसभा मेंं हंगामे के बीच सेना ने इस आशय की चिट्ठियां जारी कीं, जो यह स्पष्ट कर रही थीं कि उसके सुरक्षा अभ्यास से पश्चिम बंगाल पुलिस न केवल अवगत थी, बल्कि उसमें शामिल भी थी।

 इन चिट्ठियों ने सचिवालय को कोपभवन की तरह इस्तेमाल करने वाली ममता बनर्जी के साथ-साथ देश और संसद को गुमराह करने वाले उनके सांसदों को बुरी तरह शर्मसार किया, लेकिन वे ढिठाई पर अड़े रहे।

 क्विज मास्टर के तौर पर पहचान बनाने वाले डेरेक ओ ब्रायन ने पैंतरा बदलकर यह कहना शुरू कर दिया कि ऐसी कोई चिट्ठी कहां है जो यह स्पष्ट करे कि सेना ने सुरक्षा अभ्यास के लिए राज्य सरकार की अनुमति हासिल की थी।

 इसी के साथ वह आलोचकों को ट्रोल्स, चीयरलीडर्स, राइटविंग रैंटर्स की उपाधि भी देने लगते हैं।

 इस तरह एक बार फिर यह साबित होता है कि उच्च शिक्षित लोग किस तरह राजनीति को बदलने में सहायक होने के बजाय खुद को उसके अनुरूप ढालने में लगे हुए हैं।

 अब यह कोई रहस्य नहीं कि ममता बनर्जी के सांसदों ने संसद में हंगामा करने के लिए न केवल सेना को बदनाम किया, बल्कि देश को गुमराह करने के लिए छल-कपट का सहारा भी लिया।

 इस छल-कपट में पश्चिम बंगाल पुलिस भी शामिल हुई।

 उसने जानबूझकर ऐसे ट्वीट किए जिससे लोग यह समझें कि सेना जबरन सुरक्षा अभ्यास कर रही है।

 उपरोक्त दोनों प्रसंग जिस तरह दोनों सदनों में उठे उससे यह भी पता चलता है कि संसद में किस तरह विषयों का दोहराव होने के साथ समय और पैसे की बर्बादी भी होती है।

 क्या इस पर विचार नहीं किया जाना चाहिए कि संसद को चलाने के तौर-तरीकों में बदलाव लाया जाए।

 यह सही है कि संसद चलाना अंतत: सत्तापक्ष की जिम्मेदारी है, लेकिन यह भी उतना ही सही है कि विपक्ष न चाहे तो संसद नहीं चल सकती।

 यह ज्यादा अच्छे से साबित हो रहा है राज्यसभा में।

 राज्यसभा में नोटबंदी पर बहस शुरू हो गई थी, लेकिन एक दिन बाद विपक्ष ने यह जिद पकड़ ली कि प्रधानमंत्री को जवाब देना होगा।

 जब सत्तापक्ष ने कहा कि ठीक है, ऐसा ही होगा तो विपक्ष ने यह नई जिद पकड़ी कि प्रधानमंत्री को सदन में आना होगा।

 जब सत्तापक्ष ने कहा कि ठीक है, ऐसा ही होगा तो विपक्ष ने एक और नई जिद यह पकड़ी कि उन्हें पूरे समय बैठना होगा।

 इसके बाद यह जिद भी पकड़ ली कि उन्हें उस बयान के लिए माफी भी मांगनी होगी जिसमें उन्होंने कथित तौर पर यह कहा था कि मौका न मिलने के कारण विपक्ष नोटबंदी का विरोध कर रहा है।

 हो सकता है कि प्रधानमंत्री यह कहने के लिए तैयार हो जाएं कि उनके बयान का वह मतलब नहीं था जो विपक्ष ने समझा, लेकिन ऐसा होने के बाद यह भी हो सकता है कि विपक्ष कोई अन्य नई जिद पकड़ ले या फिर उसे कोई और सनसनीखेज मसला मिल जाए।

 जो भी हो, विपक्षी दलों ने अपने रवैये से राज्यसभा को एक हंगामा सभा में तब्दील कर दिया है।

 वे उसी सदन की गरिमा से खेल रहे हैं जिसके बारे में यह धारणा है कि वह कहीं धीर-गंभीर होकर और दलगत राजनीति से परे हटकर चर्चा करता है।

 यह भी किसी से छिपा नहीं कि इस सदन में विपक्षी दल विधेयकों पर चर्चा करने के बजाय इस जुगत में ज्यादा दिखते हैं कि उन पर चर्चा की नौबत ही न आने दी जाए।

 उनके ऐसे ही रवैये पर जब लोकसभा के एक सांसद सवाल ने खड़े किए थे तो उनके खिलाफ विशेषाधिकार हनन प्रस्ताव लाने की धमकी दी गई थी।

 जहां राज्यसभा में गतिरोध का कारण विपक्ष की हंगामा करने की अतिरिक्त दिलचस्पी है वहीं लोकसभा में गतिरोध की वजह सत्तापक्ष का विपक्ष की यह मांग न मानना है कि नोटबंदी पर मत विभाजन वाले नियम के तहत चर्चा हो।

 समझना कठिन है कि सत्तापक्ष को इस नियम के तहत चर्चा कराने में क्या परेशानी है।

 यदि वह अपने बहुमत को लेकर स्पष्ट है और यह भी मान रहा कि नोटबंदी पर विपक्ष विभाजित है तब फिर मत विभाजन वाले नियम के तहत चर्चा के लिए तैयार होकर विपक्ष के इस दावे की हवा क्यों नहीं निकालता कि सरकार ही चर्चा से भाग रही है।

  लेखक राजीव सचान, दैनिक जागरण में एसोसिएट एडीटर हैं , सौजन्य – दैनिक जागरण, 06-12-2016।

