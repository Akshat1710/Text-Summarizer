दल नहीं, पूरा तंत्र लड़ता है (राष्ट्रीय सहारा)।

अमेरिका में राष्ट्रपति पद के चुनाव प्रचार के दौरान अमेरिका की खुफिया एजेंसी एफबीआई ने यह जानकारी सार्वजनिक कर दी कि बतौर विदेश मंत्री हिलेरी द्वारा अपने निजी ईमेल सर्वर का इस्तेमाल करने के बारे में एजेंसी को पोख्ता जानकारी मिली है।

 नतीजों के बाद हिलेरी क्लिंटन ने साफ किया कि उनकी हार की सबसे प्रमुख वजह एफबीआई के डायरेक्टर द्वारा ईमेल सर्वर के इस्तेमाल को लेकर शंकाएं प्रगट करना है।

 मजे की बात यह है कि इसी मामले को लेकर हिलेरी के प्रतिद्वंदी डोनाल्ड ट्रंप ने चुनाव में जीत हासिल करने के बाद घोषणा कर दी कि ईमेल वाले मामले की जांच बैठाने का उनका कोई इरादा नहीं है।

 पूरी दुनिया में चुनाव में राजनीतिक पार्टयिों की जीत-हार के लिए सत्ता के उन हिस्सों की भूमिका ज्यादा बढ़ी है, जो मतदाताओं के प्रति सीधे तौर पर जवाबदेह नहीं होते।

 वैश्वीकरण की प्रक्रिया ने सत्ता संतुलन के स्थापित मानकों को तेजी से उलटा है।

 गौर करें कि कैसे पूरी दुनिया में इस समय चुनावों में खुफिया एजेंसियों या खुफियागिरी की भूमिका सबसे ज्यादा बढ़ी है।

 भारत में 1952 के बाद से चुनावों में खुफिया एजेंसियों की भूमिका के बढ़ने के दावे किए जाते रहे हैं।

 लेकिन ये एजेंसियां दुनिया में साम्राज्य स्थापित करने वाली सत्ताओं से संचालित होने वाली रही हैं।

 यानी विदेशी खुफिया एजेंसियों की भूमिका उसी तरह रही है जैसे विदेशी पैसों की।

 श्रीलंका के पिछले राष्ट्रपति के चुनाव में यह आरोप सामने आया कि कैसे पड़ोसी देश की खुफिया एजेंसी के अलावा अन्य देशों की सत्ता की भूमिका सत्तारूढ़ पार्टी को हराने में रही।

 इस बार तो अमेरिकी राष्ट्रपति के चुनाव में यह भी सामने आया कि रूस के राष्ट्रपति पुतितन ने हिलेरी को हराने के लिए साइबर के जरिये कैसे कोशिश की।

 कहने को भारत में संसदीय चुनाव पार्टयिां लड़ती हैं, लेकिन मतदाताओं के बारे में आम धारणा है कि उनकी याददाश्त क्षमता क्षणिक होती है।

 पांच साल के अपने अनुभवों के आधार पर नहीं बल्कि तात्कालिक और भावनात्मक मुद्दों को लेकर मतदान केंद्रों की तरफ जाते हैं।

 इसीलिए मतदान के पूर्व के दिन महत्वपूर्ण माने जाते हैं।

 उन दिनों मतदाताओं को आकर्षित-प्रभावित करने और उन पर भावनात्मक दबाव बनाने की सबसे ज्यादा कोशिश होती हैं।

 उस आकर्षण, दबाव व प्रभाव के लिए सामग्री तैयार करनी होती है।

 मसलन, अमेरिकी चुनाव में एक सामग्री एफबीआई ने यह तैयार कर दी कि हिलेरी का सत्ता में आने पर अपना छिपा एजेंड़ा होता है।

 किसी नेता द्वारा आरोप लगाने से हिलेरी के खिलाफ माहौल नहीं बन सकता था।

 एफबीआई जब हिलेरी के खिलाफ माहौल रच रही है, तो जाहिर है कि एक ऐसी सत्ता का निर्माण करने में सहायक हो रही है, जिसमें उसका वर्चस्व बढ़े यानी राष्ट्रपति ट्रंप भी एफबीआई की चुनाव में हराने-जिताने की ताकत का एहसास कर लें।

 भारत में पिछले संसदीय चुनावों के पूर्व यह पाते हैं कि कैसे आतंकवाद का एक माहौल बनता है।

 यह वास्तविक घटनाओं की वजह से नहीं, बल्कि आतंकवाद बढ़ने की आशंकाओं का माहौल होता है, और वे आशंकाएं भी बनावटी होती हैं, और उनका विशिष्ट रूप होता है।

 चुनाव के ऐन मौके पर अचानक यदि दावा किया जाने लगता है कि आतंकवादी घटनाओं को अंजाम देने की कोशिश करने वाले कई आतंकवादी पकड़े गए और उनके चेहरों को खास तरह के कपड़ों से ढंककर उनकी तस्वीरों को प्रचारित किया जाए और उनका पड़ोसी देश से संबंध होने का प्रचार किया जाए है, तो चुनाव के मौके पर यह एक खास तरह की राजनीति को आकार लेने में मदद कर सकता है।

 भले ही वह बाद में फर्जी साबित हो।

 लेकिन उसका चुनाव के मौके पर तो काम पूरा हो जाता है।

 भारत में राजनीतिक पार्टयिां सैन्य तंत्र की आलोचना से भी घबराती हैं, और सैन्य विचारधारा को राष्ट्रवाद के पर्याय के रूप में स्वीकार करने लगी हैं।

 सबसे बड़े लोकतंत्र के दावे के बीच पिछले बीसेक वर्षो की खास उपलब्धि है।

 लोकतंत्र में छवि का महत्व होता है।

 हर सार्वजनिक जगहों पर बंदूक ताने सरकारी और किसी कॉरपोरेट कंपनी के वर्दीधारी नजर आते हैं, तो इसे लोकतंत्र की विचारधारा का विकास नहीं कहना चाहिए।

 वह वास्तव में सैन्य विचारधारा का विकास है, जिसे सुरक्षा तंत्र के रूप में प्रचारित किया जाता है।

 हम बहस करते हैं कि पांच वर्षो में एक क्षण के लिए मतदाताओं की कतार लंबी हुई है, या छोटी।

 मतदाताओं की कतार का आम तौर पर तंत्र विकसित होना महत्वपूर्ण होता है।

 गौर करें कि संसदीय चुनाव की प्रक्रिया में मतदाताओं के प्रतिनिधि के रूप में जो नेतृत्व उभरे हैं, उनका विश्लेषण यहां सहायक हो सकता है।

 क्या वे लोकतांत्रिक मूल्यों, लोकतांत्रिक परंपराओं, लोकतांत्रिक मान्यताओं के प्रतिनिधि के बतौर उपस्थित होते हैं।

 नरेन्द्र मोदी वास्तव में किस तरह की छवि के प्रतिनिधि के रूप में परिभाषित होते हैं।

 मनमोहन सिंह मतदाताओं के बीच सक्रिय नहीं रहे और देश का नेतृत्व करने लगे।

 वास्तविकता तो यह सामने आती है कि सत्ता के तंत्र चुनावी प्रक्रिया में अपना प्रतिनिधि व नेतृत्व चुनता है, उसे ही हम लोक के तंत्र के प्रतिनिधि के रूप में स्वीकार कर लेते हैं।

 संसदीय प्रक्रिया में मतदाताओं को समझने की जरूरत है कि कहीं वे उन तंत्रों को मजबूत करने के लिए चुनाव की प्रक्रिया में हिस्सा तो नहीं ले रहे हैं जो आखिरकार, उसकी स्वतंत्रता और सदियों के संघर्षो के बाद हासिल अधिकारों के लिए घातक हो सकते हैं।

 इसकी पड़ताल ऐसे की जा सकती है कि उम्मीदवार किस तरह की सामग्री और किस तरह के संसाधनों के जरिए मतदाताओं के बीच पहुंच रहा है।

 सामग्री में सैन्यकरण की भावना है और पैसे वालों के संसाधन हैं, तो मान लेना चाहिए कि वह लोकतंत्र के प्रतिनिधि के रूप में सक्रिय नहीं होने की वचनबद्धता के साथतंत्र के दूसरे हिस्सों के साथ बंधा हुआ है।

 मतदाताओं से छल करने आया है।

 संसदीय चुनाव में तो कहा जाने लगा कि चुनाव से पहले पाकिस्तान से युद्ध छेड़ दिया जाए तो चुनाव जीता जा सकता है।

 दंगे हो जाएं तो चुनाव जीता जा सकता है।

 यानी सत्ता के तंत्र इस तरह से लोकतंत्र के चुनाव के नतीजों को निर्धारित करने की क्षमता रखने की स्थिति में पहुंच जाएं तो हमें लोकतंत्र को भूल जाना चाहिए।

 मतदाताओं की याददाश्त कमजोर नहीं होती है।

 उसे बस याद करने की फुरसत नहीं देने की कोशिश होती है, और यह काम पूरा तंत्र मिल-जुलकर चुनाव के दौरान करता है।

– अनिल चमड़िया।

सौजन्य – राष्ट्रीय सहारा।

