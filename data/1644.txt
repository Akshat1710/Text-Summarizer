चुनावी रंजिश में (दैनिक जागरण)।

पंजाब विधानसभा चुनाव में मतदान के दिन अधिकतर राज्य में शांति रहने से राजनीतिक दलों, पुलिस, प्रशासन और आम जनता ने सुकून की सांस ली थी।

 हालांकि मतदान के दिन से पूर्व कुछ घटनाएं ऐसी हुईं थी जिनसे राज्य में शांति भंग होने की आशंका बढ़ गई थी लेकिन गनीमत है कि छिटपुट घटनाओं को छोड़कर कोई वारदात सामने नहीं आई।

 लेकिन उसके बाद कुछ ऐसी घटनाएं सामने आने लगी हैं जिनसे चुनावी रंजिश की बू आती है।

 चुनाव से अगले ही दिन मजीठा में ¨हसक घटना हुई।

 अक्सर वे घटनाएं तो सामने आ जाती हैं जो गुटों में लड़ाई-झगड़े की होती हैं लेकिन बहुत से ऐसे मामले भी होते हैं जिनमें किसी एक व्यक्ति को रंजिश के चलते निशाना बनाया जाता है।

 तरनतारन के पलसौर के पूर्व सरपंच पर आरोप है कि उसने अपनी ही पार्टी के दलित नेता की उसके घर में घुसकर हत्या कर दी।

 चुनावी रंजिश इसका कारण रहा।

दोनों अकाली दल से संबंधित थे।

 यह पता चला है कि छह दिन पहले अकाली दल विधायक की बैठक के बाद दोनों में विवाद हुआ था।

 यह वारदात उसी रंजिश का नतीजा थी।

 अब बठिंडा के रामपुरा फूल में एक अमृतधारी सिख की पुलिस थाने में नग्न वीडियो बनाकर उसे सोशल मीडिया पर वायरल किए जाने की घटना सामने आई है।

 इसमें भी आरोप है कि चुनावी रंजिश के चलते ऐसा किया गया।

 पीड़ित व्यक्ति का कहना है कि कांग्रेस पार्टी ज्वाइन करने पर सत्ताधारी पक्ष के दबाव में पुलिस ने ऐसा किया और एक जत्थेदार के रिश्तेदार ने 2016 में बनाई गई इस वीडियो को वायरल कर दिया ताकि उसे बदनाम कर सबक सिखाया जा सके।

दोनों ही मामलों में आरोपों की जांच के बाद ही दूध का दूध पानी का पानी हो सकेगा लेकिन इस बात से इंकार नहीं किया जा सकता कि चुनावों में रंजिश के बाद इस तरह की घटनाएं होती हैं और अधिकांश मामलों का पता भी नहीं चल पाता।

 ऐसी घटनाएं न केवल सियासत व नेताओं के प्रति घृणा उत्पन्न करती हैं बल्कि लोकतंत्र में स्वस्थ परंपरा यानी चुनाव को भी कलंकित करती हैं।

 लोकतंत्र में किसी को भी किसी भी दल में शामिल होने या उसे वोट देने या उसके लिए प्रचार करने की स्वतंत्रता है।

 इसमें किसी तरह का भय नहीं होना चाहिए।

(स्थानीय संपादकीय पंजाब), सौजन्य- दैनिक जागरण।

