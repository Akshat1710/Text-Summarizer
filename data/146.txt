पेरिस में ‘जलवायु न्याय’ के सिद्धांत पर भारत अडिग (दैनिक भास्कर  )।

पेरिस में जलवायु परिवर्तन पर संयुक्त राष्ट्र की बैठक शुरू होने से ठीक पहले प्रधानमंत्री नरेंद्र मोदी ने दो-टूक लफ्जों में दुनिया को बता दिया है कि भारत ‘जलवायु न्याय’ के सिद्धांत पर अडिग है।

 इससे पश्चिमी देशों को बेशक झटका लगेगा, जिन्हें उम्मीद थी कि मोदी सरकार जलवायु मुद्‌दे पर भारत की दशकों पुरानी नीति छोड़ देगी।

 इसी उम्मीद में अमेरिकी राष्ट्रपति बराक ओबामा ने पेरिस में जिन विश्व नेताओं से मिलने का कार्यक्रम रखा, उनमें मोदी भी हैं।

 पश्चिमी देश अपनी मन-माफिक जलवायु संधि की राह में भारत और चीन को रोड़ा मानते हैं।

 इसकी मिसाल फिर देखने को मिली, जब अमेरिकी विदेश मंत्री जॉन केरी ने भारत को ‘पेरिस शिखर सम्मेलन में सबसे बड़ी चुनौती’ बताया।

 इसकी वजह यही है कि भारत धनी देशों से अतीत में हुए वातावरण प्रदूषण की जिम्मेदारी लेने की मांग करता रहा है।

, यही बात ब्रिटिश अखबार फाइनेंशियल टाइम्स में लिखे अपने लेख में मोदी ने दोहराई।

 उन्होंने लिखा, ‘जिन धनी देशों ने जीवाश्म ईंधन के उपयोग से समृद्धि हासिल की, उन्हें अवश्य ही ग्लोबल वॉर्मिंग के खिलाफ संघर्ष में अधिक बोझ उठाना चाहिए।

 इंसाफ का तकाजा है कि जितने कार्बन का अभी सुरक्षित उत्सर्जन संभव है, उसके जरिये विकासशील देशों को विकसित होने दिया जाए।

 कुछ लोगों की ऊंची जीवनशैली की रक्षा के लिए बहुतायत लोगों के विकास के अवसर नहीं छीने जाने चाहिए।

 1992 में संयुक्त राष्ट्र की पहली जलवायु संधि (यूएनएफसीसीसी) में स्वीकार किया गया था कि धरती को अत्यधिक गरम होने से बचाने की जिम्मेदारी सबकी है, लेकिन यह उन देशों की ज्यादा है, जिन्होंने ऐतिहासिक रूप से कार्बन का अधिक उत्सर्जन किया।

, उस संधि के तहत हुआ क्योतो प्रोटोकॉल इसी सिद्धांत पर आधारित था, लेकिन धनी देशों ने कार्बन उत्सर्जन में कटौती के तय लक्ष्य पूरे नहीं किए।

 ही उन्होंने जलवायु परिवर्तन से लड़ने में सहायक हरित तकनीक और आवश्यक धन गरीब देशों को मुहैया कराया।

 इन जिम्मेदारियों से मुंह मोड़ते हुए वे पेरिस में ऐसी संधि चाहते हैं, जिनमें चीन, भारत और अन्य विकासशील देशों के लिए कार्बन कटौती के बाध्यकारी लक्ष्य तय हो जाएं।

 अब मोदी ने साफ किया है कि भारत उनके खेल में फंसने को तैयार नहीं है।

 इससे पेरिस वार्ता में कूटनीतिक टकरावों की संभावित सूरत भी साफ हो गई है।

 साथ ही यह सवाल फिर प्रासंगिक हो गया है कि क्या सचमुच पेरिस में कोई नई जलवायु संधि हो पाएगी।

सौजन्य :- दैनिक भास्कर ,12.01.2015।

