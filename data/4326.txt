खेल संघ पर कालिख।

 (पत्रिका)।

भारतीय ओलम्पिक संघ ने सुरेश कलमाड़ी और अभयसिंह चौटाला को अपना आजीवन अध्यक्ष बना लिया।

 कलमाड़ी और चौटाला, दोनों कैसे राजनेता और कैसे खेल प्रशासक हैं, सारा देश जानता है।

 देश ही नहीं सारी दुनिया जानती है कि उन पर भ्रष्टाचार और अन्य अनियमितताओं के कैसे गंभीर आरोप हैं।

 कलमाड़ी तो राष्ट्रमण्डल खेल घोटाले के आरोपों में दस माह जेल भी रहे हैं।

 अभी जमानत पर हैं।

 चौटाला को अन्तरराष्ट्रीय ओलम्पिक संघ ने दो साल में ही पद से हटा दिया था।

सवाल उठता है कि ऐसे में भारतीय ओलम्पिक संघ के हमारे मौजूदा कर्ता-धर्ताओं को क्या सूझी कि दोनों को ‘आजीवन अध्यक्ष बना लिया।

 भारतीय खेल पहले ही भाई-भतीजावाद और भ्रष्टाचार के लिए तो बदनाम हैं ही, उनमें एक बार जो किसी पद पर बैठ गया, जिंदगी भर कुर्सी नहीं छोड़ता।

 इनमें भी ज्यादातर राजनेता और नौकरशाह हैं।

 कहीं-कहीं कुछ धनवान भी खेल संघों की शोभा बढ़ा रहे हैं लेकिन चलती ज्यादा राजनेताओं की ही है।

 संघ के ताजा फैसले ने इन्हीं धारणाओं पर मोहर लगा दी है।

 भारत सरकार के खेल मंत्री विजय गोयल इस निर्णय पर अचम्भित हैं।

 ओलम्पिक संघ की चेन्नई बैठक के एजेंडे में भी यह विषय नहीं था।

तब भारतीय ओलम्पिक संघ को देश और दुनिया में कलंकित करने वाला यह निर्णय हो कैसे गया।

 किसी ने विरोध क्यों नहीं किया।

 सब धृतराष्ट्र क्यों बन गए।

 या फिर वहां चोर-चोर मौसेरे भाई हैं।

 क्या उनमें से किसी को भी यह याद नहीं आया कि हमारा सर्वोच्च न्यायालय कैसे खेल संघ और पदाधिकारी चाहता है।

 शुरुआत भले क्रिकेट से हुई हो लेकिन सफाई अभियान की जरूरत तो हर खेल संघ को है।

 फिर इन दागियों का उन्होंने तिलक क्यों किया।

क्या उन्हें यह भी विचार नहीं आया कि उनके इस निर्णय से, भारतीय ओलम्पिक संघ के पहले अध्यक्ष सर दोराबजी टाटा की आत्मा कितना कष्ट पाएगी।

 या फिर इसी संघ के डेढ़ दशक से ज्यादा अध्यक्ष रहे राजा भालिन्दर सिंह आज होते तो उनके इस निर्णय से कितना कष्ट पाते।

 शायद इन सब बातों को करने या सोचने का उनके पास वक्त ही नहीं हो।

 उन्होंने यह फैसला चाहे जो सोचकर लिया हो लेकिन उन्हें यह याद रखना चाहिए कि देश की जनता उन्हें इस निर्णय के लिए माफ नहीं करेगी।

 हालांकि अब इस देश में जनता की ना राजनेता सुनते हैं और ना ही खेल संघ।

 उनका यह निर्णय काले अक्षरों से लिखा ही माना जाएगा।

, सौजन्य – पत्रिका।

