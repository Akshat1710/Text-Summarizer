निर्माण का निर्णायक क्षण  (दैनिक जागरण)।

किसी भी समाज या देश में कार्यकारी समूह के मुख्य उद्देश्य का तानाबाना आगे आने वाली पीढिय़ों को वर्तमान से अधिक अच्छा जीवन जीने के अवसर प्रदान करने के इर्द-गिर्द ही बुना जाता है।

 यह लक्ष्य परिवार से प्रारंभ होकर राष्ट्र तथा वैश्विक स्तर तक सदा स्वीकार्य बना रहता है, लेकिन मनुष्य के अनेक कार्यकलाप ठीक इसका उल्टा ही दर्शाते हैं।

 कौन नहीं जानता है कि प्रकृति तथा मनुष्य के बीच की संवेदनशील कड़ी को बिना छेड़छाड़ सामान्य बनाए रखना मनुष्य का ही कर्तव्य है, क्योंकि उसे भविष्य को समझने और आगे के लिए सोच समझ कर कार्य करने के लिए मस्तिष्क और बुद्धि मिली हुई है।

 वह उपयोगी तथा अनुपयोगी के अंतर को जानता है।

 अच्छाई तथा बुराई के अंतर को पहचानने की क्षमता रखता है, यह अन्य को उपलब्ध नहीं है।

 मनुष्य के पास तथ्य हैं, जानकारी है, विश्लेषण करने की क्षमता है, मगर उसका विवेकसंगत विवेचन एवं उपयोग नहीं हो रहा है।

 यदि ऐसा न होता तो हम सब के देखते-देखते जंगल उजड़ते नहीं, पशु-पक्षियों की प्रजातियां लगातार समाप्त न हो रही होतीं, तालाब विलुप्त नहीं होते, नदियां प्रदूषित न होतीं, हवा जहरीली नहीं होती और मनुष्य के पृथ्वी पर बने रहने या न रहने को लेकर वैज्ञानिक अनुमान न लगा रहे होते।

 हर माता-पिता तथा परिवार को सबसे अधिक प्रिय तो बच्चे ही होते हैं।

 वे राष्ट्र की धरोहर तथा भविष्य माने जाते हैं।

 उन्हें सही दिशा देना, उचित शिक्षा प्रदान करना, जीवन-कौशल तथा उत्पादकता से जुड़े कौशल सिखाना परिवार, व्यवस्था तथा सरकार का सर्वोपरि कर्तव्य होता है।

 अपेक्षा तो यही होनी चाहिए कि उनके पालन-पोषण तथा उनकी प्रतिभा के प्रस्फुटन के लिए परिवार, समाज तथा सरकारें कोई कसर बाकी नहीं रखेंगी।

, देश में यह भी बड़े असमंजस की स्थिति दिखाई देती है कि लगभग सात दशक बाद भी लगभग एक करोड़ बच्चे ऐसे हैं जो कभी स्कूल में गए ही नहीं।

 शिक्षा व्यवस्था से जुड़े अधिकांश लोग यह मानने लगे हैं कि इस देश में प्रारंभिक स्तर पर 65-70 प्रतिशत बच्चों की शैक्षिक उपलब्धियां अपेक्षा से काफी नीचे रहती हैं।

 अत: इनके लिए स्कूल में बिताए गए आठ या दस वर्षों का कोई बड़ा सकारात्मक प्रभाव जीवनयापन या जीवन जीने की कुशलता पर नहीं पड़ता है।

 ऐसा होने से शिक्षा व्यवस्था की अकर्मण्यता के साथ-साथ अन्य कई तत्व भी शामिल होते हैं और इनमें स्वास्थ्य संबंधी आवश्यकताओं की घोर अनदेखी भी शामिल है।

 भारत में लगभग आधी गर्भवती महिलाएं एनीमिया की शिकार होती हैं।

 प्रतिवर्ष लगभग आठ लाख नवजात शिशुओं की अकाल मृत्यु हो जाती है।

 एक अनुमान के अनुसार लगभग 4.4 करोड़ बच्चे अवरुद्ध विकास के शिकार हैं।

 बाल श्रमिकों की समस्या छोटी नहीं है।

 2001 से 2011 के बीच इनकी संख्या में केवल 2.2 प्रतिशत प्रतिवर्ष की कमी हो रही है, जो चिंताजनक है।

, भारत के युवा ही उसकी सबसे महत्वपूर्ण मानवीय पूंजी हैं।

 यदि बच्चों तथा युवाओं की ये स्थिति बनी रही तो क्या यह संकल्पना साकार हो सकती है कि भारत एक युवा देश है अत: वह विश्व के बूढ़े होते देशों की कार्यकारी मैन पॉवर आवश्यकताओं की पूर्ति कर सकता है और भारत की सम्मानपूर्ण वैश्विक उपस्थिति को और फैला सकता है।

 भारत की अर्थव्यवस्था सबसे अधिक तेजी से बढ़ रही मानी जाती है।

 21वीं सदी भारत की होगी, ऐसा भी बार-बार दोहराया जा रहा है और यह सब अत्यंत उत्साहजनक दिखाई देता है-तब तक जब तक आप बच्चों के स्वास्थ्य तथा शिक्षा की वास्तविक स्थिति को नजरअंदाज कर सकें।

 यहां यह कहना भी आवश्यक है कि प्रयास तो किए जा रहे हैं, मगर हमारी कार्यसंस्कृति की सीमाएं इन प्रयासों को लगातार अवरुद्ध करती हैं।

 कार्य संस्कृति तथा दृष्टिकोण परिवर्तन एक जटिल तथा लंबा चलने वाला प्रयास ही हो सकता है।

 नववर्ष के संकल्प के रूप में इस दिशा में अनथक तथा सार्थक प्रयास करने की आवश्यकता है।

 ऐसे प्रयासों के लिए आवश्यक है हर स्तर पर राजनीतिक इच्छाशक्ति तथा ईमानदार, सक्षम तथा कर्मठ नेतृत्व।

 दुर्भाग्य से दलगत राजनीति हर स्तर तक अपनी पहुंच बना चुकी है।

 यह अवांछनीय परिवर्तन ऊपर से नीचे आया है और इसमें सुधार भी तभी होगा जब राष्ट्रीय स्तर पर ही समभाव, समरसता तथा अनुकरणीय आचरण के उदाहरण प्रस्तुत किए जाएंगे।

 राष्ट्र की प्रगति में शिक्षा के योगदान को दोहराने की कोई आवश्यकता नहीं है।

 शिक्षा यदि उचित ढंग से तथा सही विषयवस्तु के साथ प्रदान की जाए तो वह सामाजिक समरसता तथा पंथिक भाईचारे को ठोस आधार दे सकती है।

 समाज की अनेक विषमताओं को दूर कर सकती है।

 दुर्भाग्य से आज का अधिकांश युवा वर्ग अपने को घोर असमंजस की स्थिति में पाता है।

 उसके सामने कोई ऐसे आदर्श उदाहरण नहीं हैं जो आगे की दिशा दिखा सकें।

 इस समय भारत की प्रगति के लिए तथा उसकी युवा शक्ति को सर्जनात्मक योगदान योग्य बनाने के लिए आवश्यक है कि बच्चों तथा युवाओं के स्वास्थ्य के लिए युद्ध-स्तर पर व्यवस्था की जाए।

, &;&;यदि शिक्षा और स्वास्थ्य की देखभाल की यही स्थिति बनी रही तो युवा जनसंख्या के स्वर्णिम काल का सपना साकार कैसे होगा।

 2011 के जनसंख्या के आंकड़ों के अनुसार 11.61 करोड़ लोगों को रोजगार चाहिए था।

 इसमें तकनीकी स्नातकों का प्रतिशत 15.7 था।

 हम यह भी जानते हैं कि हर चार इंजीनियर में केवल एक ही पूरी तरह प्रशिक्षित तथा जिम्मेदारी संभालने लायक पाया जाता है।

 आज सैकड़ों की संख्या में तकनीकी महाविद्यालय बंद हो रहे हैं।

 होना तो इसका उल्टा चाहिए था।

 इतने वर्षों के अनुभव के बाद भी हाथ से काम करने के प्रति लगाव तथा सम्मान पैदा करने के सार्थक तथा सफल प्रयास नहीं हुए हैं।

 कौशल प्रशिक्षण के लिए नई योजनाओं की घोषणा की गई है।

 इस दिशा में सबसे प्रभावी योगदान शिक्षक तथा शिक्षक प्रशिक्षण महाविद्यालय कर सकते हैं।

 इस ओर अभी तक पूरी तरह ध्यान नहीं दिया जा सका है।

 यदि शिक्षक प्रशिक्षण को सुधारा जा सके तो उसका प्रभाव स्कूलों पर ही नहीं, अंतत: हर क्षेत्र में गुणवत्ता तथा कार्य संस्कृति पर पड़ेगा।

 2016 में इसे प्राथमिकता मिलनी ही चाहिए।

,  , सौजन्य :-दैनिक जागरण, जगमोहन सिंह राजपूत, एनसीईआरटी के निदेशक रह चुके हैं,  ।

