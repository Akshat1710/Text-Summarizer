प्रकृति के संकेतों को नकारने के लिए शायद नहीं बचेगा वक्त (बिजनेस स्टैंडर्ड)।

वर्ष 2016 का अंतिम पखवाड़ा हमारे अतीत के साथ भविष्य को भी प्रतिबिंबित कर रहा है।

 पिछले वर्षों की तुलना में यह साल कहीं ज्यादा उथल-पुथल वाला रहा है।

 आर्थिक मसलों के साथ प्रकृति से जुड़ी घटनाओं में भी यह देखा गया है।

 यह हमें बताता है कि कुछ बातों में जरूर बड़े बदलाव होने चाहिए ताकि हमारा भविष्य पहले से कहीं अलग, बेहतर और अधिक सुरक्षित हो।

जरा गुजरते साल की घटनाओं पर गौर कीजिए।

 इस साल ब्रिटेन ने यूरोपीय संघ से अलग होने का फैसला किया, अमेरिकी राष्ट्रपति चुनाव में डॉनल्ड ट्रंप को जीत मिली और अशांत मौसम ने दुनिया भर में तबाही मचाई।

 भविष्य में हालात इससे भी अधिक खराब होंगे।

 हमने अतीत में थोड़े प्रयासों से भी जो कुछ हासिल किया है उसे पाने के लिए हमें भविष्य में कड़ी मेहनत करनी होगी।

 आज दिल्ली बेहद ही प्रदूषित शहर बन चुका है और हमें इसका अहसास भी है।

 लेकिन हमें नहीं मालूम है कि राजनीति और प्रकृति दोनों ही इतनी तीव्र गति से बदल रहे हैं कि कुछ साल पहले कारगर होने वाले कदम अब निरर्थक लगने लगे हैं।

, आइए दिल्ली के दर्द के समझने की कोशिश करते हैं।

 हम यह नहीं कह सकते हैं कि सरकार को इस शहर में वायु प्रदूषण की गंभीरता के बारे में कोई फिक्र नहीं है।

 प्रदूषण तो दिल्ली के हर निवासी के चेहरे, आंख और नाक के भीतर मौजूदगी दर्ज कराता रहता है।

 पिछले साल ईंधन एवं उत्सर्जन मानकों को पहले से कहीं अधिक कड़ा किया गया था लेकिन उसका असर बीएस-4 स्तर के कुछ महीनों बाद लागू होने पर ही महसूस किया जा सकेगा।

 इसके अलावा दिल्ली में कोयला आधारित ऊर्जा संयंत्रों को बंद किया जा चुका है।

 दिल्ली में प्रवेश करने वाले ट्रकों की आवाजाही को भी सीमित किया जा रहा है।

 कूड़ा जलाने पर रोक लगाने के साथ ही निर्माण गतिविधियों और सड़कों से आने वाली धूल पर भी काबू पाने की कोशिश की जा रही है।

 इन प्रयासों के बावजूद मौसम चक्र में आ रहे बदलावों के चलते दिल्ली शहर को असामान्य घने कोहरे का सामना करना पड़ रहा है।

, यह लेख लिखते समय भी मेरे कमरे की खिड़कियों के बाहर सफेद नजारा दिख रहा है।

 ऐसा लगता है कि वह धुआं है।

 हालांकि उत्तरी भारत के आसमान की उपग्रह तस्वीरों से पता चलता है कि बर्फ की चादर की तरह नजर आने वाला यह घना बादल है।

 मौसम विभाग का कहना है कि यह अपने-आप में काफी असामान्य है लेकिन वह इसे बंगाल की खाड़ी में बने गहरे दबाव का नतीजा मान रहा है।

 मौसम विभाग का कहना है कि इस समय पूरब से आने वाली हल्की नम हवाएं बह रही हैं जबकि आम तौर पर पछुआ पवन बहती है जो ठंडा और शुष्क मौसम लेकर आती हैं।

 इन वजहों से उत्तरी भारत में घना कोहरा देखा जा रहा है।

, कोहरे के साथ जब प्रदूषण नमी का साथ पाता है तो धुंध में तब्दील हो जाता है।

 ऐसे में हवाओं का रुख ही उस इलाके को धुंध से राहत दिला सकता है।

 यही वजह है कि धुंध के आगोश में लिपटी दिल्ली साफ हवा के लिए तरसती रहती है।

 सरकार और सेंटर फॉर साइंस ऐंड एन्वायरन्मेंट के मेरे सहयोगियों ने मिलकर धुंध चेतावनी प्रणाली तैयार की है जिसमें शहर के भीतर प्रदूषण बढऩे पर उठाए जाने वाले कदमों का भी जिक्र है।

 जैसे ही हम प्रदूषण के पहले ग्रेड से चौथे ग्रेड की तरफ बढ़ते हैं तो उसे सार्वजनिक स्वास्थ्य के लिए आपातस्थिति माना जाता है और तब प्रदूषण पर लगाम के कदम भी सख्त हो जाते हैं।

 लेकिन उच्चतम न्यायालय की राय में ये कदम भी पर्याप्त नहीं हैं।

 हो सकता है कि हमें शहर को ‘बंद’ ही करना पड़े।

 इतना तो साफ है कि प्रकृति हमें लापरवाही बरतने या नाकाफी कदम की इजाजत देने के मूड में नहीं है।

 यह हमें बता रही है कि हमारे पास गलती करने के लिए वक्त नहीं रह गया है।

, उत्तरी भारत में घने कोहरे का सबब बन रहे चक्रवाती तूफान का असर जमीन पर भी देखने को मिल रहा है।

 हाल के दिनों में तमिलनाडु और अन्य दक्षिण भारतीय राज्यों में तूफानी हवाओं के साथ भारी बारिश के लिए भी वायुमंडलीय दबाव को ही जिम्मेदार माना जा रहा है।

 वरदा नाम के इस तूफान ने तमिलनाडु की राजधानी चेन्नई में पिछले साल लगभग इसी समय घनघोर बारिश से हुए जलप्लावन की याद दिला दी।

, पिछले साल लगभग इसी समय के अपने स्तंभ में मैंने तीन खास घटनाओं का जिक्र किया था।

 पहला, पेरिस जलवायु सम्मेलन में एक कमजोर और असमान समझौते को मंजूरी दी गई थी।

 दूसरा, चेन्नई भारी बारिश के बाद बाढ़ की विभीषिका से जूझ रहा था।

 तीसरा, साफ हवा के लिए जूझता शहर दिल्ली था।

 इनका निहितार्थ यह था कि पर्यावरणीय मुद्दों को अधिक देर तक नजरअंदाज नहीं किया जा सकता है।

 अब वह चेतावनी सही साबित हो रही है।

, गुजरते साल में कई ऐसी घटनाएं हुई हैं जिसने पूरी दुनिया को झकझोर दिया है।

 विकसित देशों में उदारवाद एवं धर्मनिरपेक्ष लोकतंत्र को लगे तगड़े झटके से उस असहमति को भी आवाज मिली है जो आर्थिक विकास के मौजूदा मॉडल को गलत मानता है।

 भूमंडलीकरण के खिलाफ लामबंद होने और उपभोग बढ़ाने की भी बात उठ रही है।

 भारत में भी इसी तरह के स्वर सुनाई दे रहे हैं।

, इस साल समाज के कई अगड़े और समर्थ तबकों ने खुद को पिछड़ा घोषित करने की मांग उठाई है।

 देश के कई इलाकों में भूस्वामी तबके का कहना है कि सरकार ने विकास की दौड़ में उसे पीछे छोड़ दिया है।

 विरोध के ये सुर इस लिहाज से महत्त्वपूर्ण हैं कि हमारे देश में गरीब वाकई में काफी गरीब और हाशिये पर हैं।

 इस तरह हम वर्ष 2016 को विदा करने की तरफ बढ़ रहे हैं।

 नया साल आने वाला है लेकिन शायद ही हम प्रकृति की चेतावनी को समझ पा रहे हैं।

 अपना भविष्य हमें खुद ही तराशना होगा।

, – सुनीता नारायण।

सौजन्य – बिजनेस स्टैंडर्ड।

