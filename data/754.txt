चीन को मालूम है टकराव के नतीजे (नटवर सिंह) (पत्रिका)।

दुनिया में सबसे बड़ी समस्या आतंकवाद है और उससे भी बड़ी समस्या है आतंकवाद पर दोहरा रवैया।

 चीन खुद झिंजियांग क्षेत्र में आतंकवाद झेल रहा है पर पाकिस्तान को खुश रखने के लिए मसूद अजहर को आतंकवादी घोषित कराने में रोड़ा डालता है।

कहते हैं ना कि आप पड़ोसी नहीं बदल सकते और जब पड़ोसी पाकिस्तान और चीन जैसे हों तो भारत सरीखे शांतिप्रिय मुल्क के समक्ष परेशानी पैदा होना लाजिमी है।

 आज दुनिया में सबसे बड़ी समस्या आतंकवाद है और उससे भी बड़ी समस्या है आतंकवाद पर दोहरा रवैया।

 खुद चीन के शिंजियांग क्षेत्र में आतंकवाद पनप रहा है पर वह आतंकवादी मसूद अजहर को संयुक्त राष्ट्र सूची में आतंकवादी घोषित कराने के भारत के प्रस्ताव पर वीटो कर देता है।

चीन की ऐसे कदम भारत-चीन संबंधों में बड़ी बाधा खड़ी करते हैं।

 पर एक बड़ी सच्चाई यह भी है कि एशिया में भारत और चीन तेजी से बढ़ते मुल्क हैं और दोनों में टकराव नहीं होना चाहिए।

 हालांकि पाकिस्तान से हमारा सीधा टकराव है और वह आतंकवाद का हमारे खिलाफ इस्तेमाल करता आ रहा है।

 इसलिए हमें पाकिस्तान के साथ संबंध बेहतर होने की उम्मीद ज्यादा नहीं है पर चीन के साथ हम टकराव जरूर दूर कर सकते हैं।

 चीन पाक की तुलना में बड़ा मुल्क है।

हम पाकिस्तान की तरह उससे संबंध नहीं बिगाड़ सकते।

 इसकी इजाजत अच्छी विदेश नीति भी नहीं देती।

 चीन और पाकिस्तान से संबंधों को लेकर हमारे विदेश राज्य मंत्री एम. जे. अकबर ने प्रेस वार्ता में जो विचार रखे, मैं उनसे सहमत हूं।

 दरअसल, चीन जैसे मुल्क के साथ हम जितना जोर द्विपक्षीय हितों पर रख सकते हैं, उतना ही हमारे फायदे में है।

 चीन के साथ असहमतियों पर कम बल्कि सहमतियों के बिंदुओं को ज्यादा उजागर करना चाहिए।

पाकिस्तान से हमारी सहमतियां नहीं बन सकती क्योंकि जब भी हम किसी सहमति पर पहुंचने की कोशिश करते हैं तो वे कश्मीर राग गाने लगतेे हैं।

 पाकिस्तान एशिया में आतंकवाद की बड़ी जड़ है।

 अफगानिस्तान में आतंकवाद का जनक पाकिस्तान रहा है।

 भारत के खिलाफ सीधे युद्ध छेड़े, उसे हर बार हार मिली तो फिर ‘प्रॉक्सी वॉर’ का रास्ता अपना लिया।

 अब हमारे सामने दिक्कत यह है कि पाकिस्तान को चीन का भरपूर समर्थन मिल रहा है।

चीन जानता है कि वह मसूद अजहर को आतंकवादी घोषित कराने में रोड़ा डालकर गलत कर रहा है, फिर भी वह अपने कूटनीतिक दोस्त पाक को नीचा नहीं दिखाना चाहता।

 यही कूटनीतिक खेल वैश्विक स्तर पर चलता रहता है।

 हम भी चीन के खिलाफ वैश्विक स्तर पर गठबंधन मजबूत कर रहे हैं।

 अमरीका द्वारा दक्षिण चीन सागर में चीन को कमजोर करने की रणनीति में भारत ने सहयोग किया है।

 पर हम चीन को उसकी आक्रामक भाषा का जवाब तो उसी भाषा में दे सकते हैं पर सीधा टकराव पैदा नहीं कर सकते।

 यह चीन भी भलीभांति जानता है इसलिए सीधा टकराव वह भी पैदा नहीं करेगा।

भले ही चीन-भारत में गहरी दोस्ती नहीं हो सकती हो पर मेलजोल का रास्ता बंद नहीं होना चाहिए।

 वर्ष 1988 से भारत-चीन सीमा पर शांति रही है और बड़ा मसला यही है कि दोनों के बीच शांति कायम रहे।

 वैसे चीन भारत के खिलाफ ‘टैक्टिकल’ रहा है।

 कभी वह दलाई लामा के बहाने तो कभी सीमा पर भारतीय सैन्य तैनाती के बारे में आक्रामक बयानबाजी करता रहता है।

 पर यह सिर्फ बयानों तक ही सीमित रहता है।

 चीन खुद एक परिपक्व राष्ट्र है।

विदेश नीति वह बहुत सावधानी से चलाता है।

 चीन ने भारत में काफी निवेश किया हुआ है तो भारतीय निवेश भी वहां है।

 इसलिए मेरा मानना है कि चीन के साथ बयानों में तो कटुता झलकती रहेगी लेकिन जमीन पर दोनों के बीच शांति ही रहेगी।

 वहीं पाकिस्तान के प्रति हमें यह रुख जाहिर करना चाहिए कि हम तो उससे अच्छे रिश्ते चाहते हैं पर पाकिस्तान को इसमें ज्यादा दिलचस्पी नहीं है।

 वरना वहां से हमले नहीं होते।

वैसे जब भी पाकिस्तान को जवाब देने की जरूरत पड़ती है तो हम कूटनीतिक और सामरिक ढंग से देते हैं।

 हाल ही में हमने उरी हमले के बाद सर्जिकल स्ट्राइक से मजबूत जवाब दिया है।

 यह एक वास्तविकता है कि भारत और पाकिस्तान के रिश्ते ‘एक्सिडेंट-प्रोन’ (दुर्घटना संभावित) हैं।

 पाकिस्तान में अलग-अलग सत्ता केंद्र हैं और वहां भारत से संबंध सुधारने पर एक राय नहीं बन सकती जबकि उन्हें मालूम है कि भारत से हर बार मुंह की खानी पड़ती है।

 इसलिए वह चीन की गोद में जा बैठा है।

चीन ने भारत को काउंटर करने के लिए पाकिस्तान को खास दोस्त कह दिया है और स्थायी दोस्त बताया।

 वहीं चीन भी यह जानता है कि वर्ष 2017 का भारत वर्ष 1962 जैसा नहीं है।

 इसलिए वह भी भारत के खिलाफ बहुत सावधान रहता हैं।

 पर मेरा जोर इसी बात पर है कि भारत-चीन रिश्तों में उपलब्धि यही है कि दोनों में कोई बड़ा तनाव नहीं है।

 रिश्ते सामान्य रहे हैं।

 उसे भलीभांति मालूम है कि जमीन पर लक्षमण रेखा नहीं लांघनी है।

 भारत का अंतरराष्ट्रीय स्तर पर बढ़ता कद और कूटनीतिक गठबंधन जगजाहिर है।

 हमें चीन के खिलाफ कई देशों को साथ लाने में सफलता मिली है।

हालांकि इस दौर में विदेश नीति की एक विफलता रूस के साथ अच्छे रिश्तों में गिरावट आना है।

 इसके पीछे एक बड़ी वजह भारत-अमरीका का बढ़ता सहयोग है।

 भले ही रूस खुद पहले की तुलना में कमजोर हो गया है पर इतिहास को देखते हुए हमें उसे साधे रखना होगा।

, सौजन्य – पत्रिका।

