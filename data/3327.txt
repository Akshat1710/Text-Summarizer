जयललिता के बाद तमिलनाडु की राजनीति (नवभारत टाइम्स)।

जे. जयललिता यानी एक ऐसी शख्सियत, जिसकी पहचान ही एक विजेता की थी।

 तमिलनाडु की द्रविड़ राजनीति को एक नया मोड़ एमजी रामचंद्रन ने एआईडीएमके बनाकर दिया, तो जयललिता ने उसे एक अलग शक्ल ही दे डाली।

 उनकी राजनीति कांग्रेसी, समाजवादी, मंडलवादी और हिंदूवादी राजनीति से अलग थी।

 इसे हम सिर्फ और सिर्फ जयललिता शैली की राजनीति कह सकते हैं।

 इसके केंद्र में एक तरफ जयललिता का अमोघ आकर्षण था तो दूसरी ओर महिलाओं, किसानों और थेवर समुदाय का मजबूत जनाधार।

 यहां से शुरू करके धीरे-धीरे जयललिता एक बड़े जनसमुदाय की नेता बन गईं।

 क्या बड़ा, क्या छोटा, क्या धनी, क्या गरीब, जयललिता सबकी अम्मा बन गईं।

 तमिलनाडु में तो उन्होंने मजबूती से अपने पैर जमाए ही रखे, कई बार केंद्र सरकार को भी एक पैर पर खड़े रखा।

, अम्मा की जादुई राजनीतिक शैली की यही विशेषता थी कि उनका व्यक्तित्व, रहन-सहन अभिजात समाज को लुभाता था, लेकिन उनकी ज्यादातर नीतियां गरीबों को आकर्षित करती थीं।

 उन्होंने गरीबों के लिए सस्ती अम्मा कैंटीन चलाई और स्कूटर सब्सिडी से लेकर स्पेशल मैटरनिटी स्कीम तक कई अनोखी योजनाएं लेकर आईं।

 किसानों के लिए कावेरी नदी से ज्यादा पानी हासिल करने के लिए अदालतों में लंबी लड़ाइयां भी लड़ीं।

, सवाल है कि उनकी मृत्यु के बाद राज्य की द्रविड़ राजनीति कैसा मोड़ लेने वाली है।

 अभी तो ओ. पनीरसेल्वम ने कुर्सी संभाल ली है, लेकिन पार्टी और सरकार के बीच सामंजस्य बनाए रखने की चुनौती उनके लिए काफी मुश्किल साबित होने वाली है।

 विधायकों पर उनका प्रभाव ठीक-ठाक है, लेकिन पार्टी कार्यकर्ताओं और लोकसभा-राज्यसभा के सदस्यों पर भी उनका नियंत्रण रहेगा, फिलहाल यह कहना मुश्किल है।

 पार्टी के तमाम छोटे-छोटे शक्ति केंद्रों के साथ तालमेल में कमी गुटबाजी और विरोध का कारण बन सकती है।

 लोगों की नजरें जयललिता की सबसे करीबी मानी जाने वाली शशिकला पर है।

 बदलती परिस्थितियों में उनकी भूमिका फिर से महत्वपूर्ण हो गई है क्योंकि राज्य में उनके समर्थकों की तादाद अच्छी-खासी है तो राज्यसभा सांसद होने के कारण केंद्र में भी वह पार्टी का चेहरा बन सकती हैं।

, राज्य के दूसरे महत्वपूर्ण दल डीएमके में फिलहाल नेतृत्व का संकट सुलझ गया है।

 संभव है, वह एआईएडीएमके में फूट डालने का प्रयास करे, क्योंकि अभी राज्य में असेंबली चुनाव चार साल दूर है।

 तमिलनाडु में पैदा हुए राजनीतिक शून्य का फायदा राष्ट्रीय पार्टियां भी उठाना चाहेंगी।

 बीजेपी वहां की सरकार को अपने पाले में लाने की कोशिश पहले से ही कर रही है।

 एक अटकल यह है कि वह फिल्म स्टार रजनीकांत को आगे लाकर राज्य में किसी बड़े खेल की शुरुआत कर सकती है।

 एआईडीएमके का मौजूदा जनाधार अतीत में कभी कांग्रेस के साथ हुआ करता था, लिहाजा जयललिता की विदाई में वह भी अपने लिए कुछ उम्मीद देख सकती है।

 बहरहाल, राष्ट्रीय पार्टियों को द्रविड़ पॉलिटिक्स में अपने हाथ डालने से पहले कई बार सोचना होगा, क्योंकि यहां उनकी जल्दबाजी उनके लिए फायदे से ज्यादा नुकसान का सबब बन सकती है।

, सौजन्य- नवभारत टाइम्स।

