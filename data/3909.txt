पर्यटन को बढ़ावा (दैनिक जागरण)।

हरिके पत्तन में पानी में बस चलाने का सपना साकार कर राज्य सरकार निश्चित रूप से पर्यटन को बढ़ावा देने जा रही है।

 बस वहां पहुंच गई है और ट्रायल के बाद संभवतया इसे बहुत जल्द ही पर्यटकों के लिए शुरु कर दिया जाएगा।

 पहले भी पंजाब को पर्यटन की दृष्टि से उबारने के लिए केंद्र सरकार प्रायोजित कई प्रोजेक्ट आए परंतु इच्छाशक्ति की कमी के चलते वह अमलीजामा नहीं पहन सके और फाइलों में ही दफन होकर रह गए।

 इस बार लगता है कि राज्य सरकार पर्यटन उद्योग के प्रति संजीदा हुई है।

 अमृतसर स्थित श्री हरिमंदिर साहिब को जाने वाले विरासती रास्ते (हेरीटेज वे) के सौन्दर्यकरण ने विश्वभर के पर्यटकों को अपनी तरफ खींचा है।

 गोल्डन टेंपल की आकृति वाले स्वर्ण रंगत लिए प्रवेश द्वार से लेकर हरिमंदिर साहिब तक फव्वारा चौक और शहीदी ज्योति की आभा देखते ही बनती है।

 जालंधर-अमृतसर के रास्ते पर करतारपुर में बनाई गई जंग-ए-आजादी जिसमें सिख-एगलों युद्ध से लेकर कामागाटामारू में अंग्र्रेजों द्वारा सिखों को तोपों उड़ा देने की जो आकृतियां बनाई गई हैं वह बरबस ही पर्यटकों को अपनी तरफ खींचती हैं।

 पंजाब एक ऐसा राज्य है जिसमें जल, जंगल, पहाड़ और मैदान सब हैं लेकिन पर्यटन के लिहाज से कभी इनका सदुपयोग नहीं किया गया।

 कांजली में काली बेंई को स्वच्छ कर कांजली पिकनिक स्पाट बनाने के लिए करोड़ों रुपये आए पर पर्यटन विभाग अपनी कश्ती को आगे नहीं बढ़ा सका।

 इस प्रोजेक्ट को कई बार निजी हाथों में देने की बातें भी चलीं परंतु यह फाइलों से जमीन पर नहीं उतर पाईं।

 पंजाब की पीरों-पैगंबरों की यह पवित्र धरती धार्मिक से लेकर इतिहास की गवाह पुरानी इमारतों व किलों को भी अपने आंचल में समेटे हुए है।

 गुरदासपुर में कई स्थान ऐसे हैं जहां से शहनशाह अकबर का इतिहास जुड़ता है, विश्व की दूसरी मॉरिश मस्जिद जो कि मोरक्को के बाद कपूरथला में है, सुल्तानपुर के गुरु-चेला मकबरे, सुल्तानपुर में ही गुरु नानक देव जी का ऐतिहासिक गुरुद्वारा, जहां उन्होंने श्री गुरुग्र्रंथ साहिब जी की नींव रखी थी, नूरमहल की सराय और बंठिडा-पटियाला के आलीशान किले इत्यादि ऐसे स्थल हैं जिन्हें पर्यटन की दृष्टि से कभी प्रचारित-प्रसारित ही नहीं किया गया।

 इनमें से बहुत से ऐसे हैं जो कि पुरातत्व विभाग के पास हैं परंतु पर्यटन विभाग ने सभी कोशिश नहीं कि वह पुरातत्व विभाग से मिलकर पंजाब को पर्यटन के मानचित्र पर लाने के लिए एक टूरिस्ट सर्किट बनाए।

 खैर अब भी देर नहीं हुई है, राज्य सरकार को चाहिए कि वह पंजाब के इन ऐतिहासिक स्थलों को भी पर्यटन के लिए विकसित करने की तरफ अपने कदम बढ़ाए।

 इससे जहां लोगों को रोजगार मिलेगा वहीं पर प्रदेश एक समृद्ध राज्य बनकर उबरेगा।

 स्थानीय संपादकीय : पंजाब , सौजन्य – दैनिक जागरण, 09-12-2016।

