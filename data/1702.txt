अंतरराष्ट्रीय स्तर पर शरीफ के मंसुबे नाकाम करने होंगे (दैनिक भास्कर)।

पाकिस्तान नेजितनी तेजी से संयुक्त राष्ट्र में कश्मीर के मुद्‌दे को उठाने की तैयारी की है और सुरक्षा परिषद के पांच स्थायी सदस्यों से इसके समाधान की कोशिश करने की अपील की है, उससे लगता है कि या तो घाटी में ताज़ा विरोध प्रदर्शन और उड़ी में आतंकी हमला किसी व्यापक योजना का हिस्सा हैं या ये एक-दूसरे से जुड़कर योजना का निर्माण करते जा रहे हैं।

, पाक प्रधानमंत्री नवाज शरीफ बुधवार को निश्चित तौर पर घाटी के मौजूदा आंदोलन और भारत की चेतावनी को संयुक्त राष्ट्र में ऐसे उठाने जा रहे हैं कि कश्मीर समस्या हल नहीं हुई तो नाभिकीय युद्ध की आशंका है।

 वे जानते हैं कि भारत शिमला समझौते के तहत किसी तीसरे देश का हस्तक्षेप स्वीकार नहीं करेगा।

 इसके अलावा शरीफ संयुक्त राष्ट्र के जिस प्रस्ताव का हवाला देकर हस्तक्षेप की मांग कर रहे हैं उसके बाद की स्थितियां काफी बदल चुकी हैं।

 पाकिस्तान ने पाक अधिकृत कश्मीर का एक हिस्सा चीन को दे दिया है और उसने वहां सड़क निर्माण से लेकर सैन्य गतिविधियां तक चला रखी हैं।

 यानी जिन स्थितियों में कश्मीर में रायशुमारी हो सकती है वह पैदा करना आसान नहीं है।

 फिर भी अगर शरीफ इस मसले को अंतरराष्ट्रीय मंच पर ला रहे हैं, तो इसकी वजह घरेलू राजनीति का वह दबाव है, जिसके तहत वे अन्य नेताओं की तरह जहां कश्मीर मुद्‌दे से अपनी कमजोर होती हैसियत बहाल करना चाहते हैं, वहीं हुर्रियत कॉन्फ्रेंस को भरोसा देना चाहते हैं कि देखो मौका आने पर उन्होंने उनके लिए कुछ किया।

, बुरहान वानी के मारे जाने के बाद शरीफ की आमतौर पर खामोशी की वजह पनामा खुलासे में नाम आने के बाद सेना समेत तमाम लोकतांत्रिक संस्थाओं की नज़र में उनकी हैसियत का घटना था।

 इसके अलावा मोदी से उनकी बढ़ती निकटता भी सेना को पसंद नहीं थी।

 इसलिए पठानकोट हमले के बाद जांच और कार्रवाई का आश्वासन देने के बाद पलट जाना और उड़ी के हमले के बाद भारत की आक्रामकता देखकर उन्होंने जो रुख अपनाया है, इसमें उन्हें अपनी सेना का समर्थन हासिल लगता है।

 जाहिर-सी बात है भारत को इस मोर्चे पर जहां सुषमा स्वराज के माध्यम से संयुक्त राष्ट्र में राजनयिक जवाब देना होगा और आतंक को मुद्‌दा बनाना होगा, वहीं स्थानीय स्तर पर अपनी सुरक्षा के साथ उन ताकतों को नुकसान तो पहुंचाना ही होगा जो भारत को असुरक्षित अस्थिर करना चाहती हैं।

, सौजन्य :- दैनिक भास्कर , 21-09-2016।

