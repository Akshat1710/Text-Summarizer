भारतीय नगर जो हो सकता है साहित्य का विश्व शहर (हिन्दुस्तान)।

महेंद्र राजा जैन, वरिष्ठ हिंदी साहित्यकार, कुछ लोगों का मानना है कि अब छपे हुए शब्दों का अवसान हो रहा है।

 इलेक्ट्रॉनिक उपकरणों के लिए तैयार सामग्री उनका स्थान ले रही है।

 मगर पिछले कुछ वर्षों में यूनेस्को द्वारा विश्व के बीस शहरों को ‘साहित्य का विश्व शहर’ घोषित किए जाने से आशा बंधती है कि नहीं, मुद्रित साहित्य अब भी जीवित है और वर्षों तक जीवित रहेगा।

 शहरों में लेखकों के स्मारक, वहां पर लिखी व प्रकाशित पुस्तकें, वहां की साहित्यिक संस्थाएं और वहां की साहित्यिक गतिविधियों के कारण इन शहरों को यूनेस्को द्वारा ‘साहित्य का विश्व शहर’ चुना गया है।

 इन शहरों में कुछ ऐसे भी हो सकते हैं, जिनका हमने शायद कभी नाम भी न सुना हो या साहित्यिक दृष्टि से उन्हें कोई महत्व न दिया हो, पर वहां के प्रकाशक और प्रकाशन संस्थान, पुस्तकालय, पुस्तकों की दुकानें, साहित्यिक समारोह और साहित्यिक गतिविधियों के कारण यूनेस्को ने उन्हें इस सूची में रखा है।

 अभी तक जिन शहरों को इस सम्मान के लिए चुना गया है, वे हैं- एडिनबर्ग, आयोवा सिटी, मेलबॉर्न, डबलिन, रिक्जाविक, नॉर्विच, क्राको, हीडलबर्ग, डुनेडिन, ग्रेनाडा, प्राग, बगदाद, बार्सिलोना, लूबिजाना, मोंटेवीडियो, नॉटिंघम,ओबिडोस, तार्तू और उल्यानोवस्क।

 शहरों का चुनाव यूनेस्को द्वारा संचालित ‘यूनेस्को क्रिएटिव सिटीज नेटवर्क’ करती है।

, करीब तेरह साल पहले, 14 अक्तूबर, 2004 को यूनेस्को ने एडिनबर्ग को ‘साहित्य का पहला विश्व शहर’ चुना, तो दुनिया भर में तरह-तरह की प्रतिक्रियाएं हुईं।

 कुछ लोगों ने उसकी तुलना में लंदन, पेरिस, न्यूयॉर्क, डबलिन वगैरह को ज्यादा उपयुक्त बताया था।

 इसका कारण एडिनबर्ग के नाट्यगृह, प्रकाशन संस्थान, अंतरराष्ट्रीय प्रसिद्धि के वार्षिक पुस्तक मेले, साहित्यिक संस्थाएं और इन सबसे भी अधिक वहां के लोगों का साहित्य-प्रेमी होना था।

 अब 2016 का ‘साहित्य का विश्व शहर’ चुने जाने के लिए सही दावेदार की तलाश है।

 इसके लिए कोई भी शहर 16 जून तक अपना दावा कर सकता है।

, लेकिन शायद भारतीय साहित्यकारों और साहित्यिक संस्थाओं को यूनेस्को की इस योजना का पता नहीं है या हमारी सरकार को ही इस मामले में कोई रुचि नहीं है।

 हिंदी भाषा और साहित्य के बल पर क्या इलाहाबाद, वाराणसी, भोपाल या किसी अन्य शहर का नाम प्रस्तावित किया जा सकता है।

 या मराठी भाषी मुंबई या पूना, गुजराती भाषी अहमदाबाद या बड़ौदा का नाम प्रस्तावित कर सकते हैं।

 क्या बांग्लाभाषी कोलकाता का नाम लेने से चूकेंगे।

, हिंदी के हिसाब से ऐसा शहर ढूंढ़ना काफी मुश्किल है, जिसे ‘साहित्य का विश्व शहर’ घोषित किए जाने का दावा हो सके।

 वाराणसी और इलाहाबाद भले ही कभी हिंदी साहित्य के गढ़ रहे हों, पर अब वह स्थिति नहीं है।

 जहां तक दिल्ली की बात है, भले ही वहां से राष्ट्रीय स्तर की पत्रिकाएं छप रही हों, कई हिंदी साहित्यकार और प्रकाशक भी हैं, मगर यह उसे ‘साहित्य के विश्व शहर’ का दर्जा नहीं दिला सकता।

, यदि भारत के किसी शहर का नाम भारत से प्रस्तावित किया जा सकता है, तो वह केवल कोलकाता है।

 इस समय कोलकाता से प्रकाशित होने वाली लगभग 3,400 नियमित पत्रिकाओं में 1,581 बांग्ला, 978 अंग्रेजी, 362 हिंदी, 110 उर्दू और बाकी अन्य भाषाओं की हैं।

 कुछ पत्रिकाएं द्विभाषी भी हैं।

 एशिया में सबसे पहला नोबेल पुरस्कार कोलकाता के रवींद्रनाथ ठाकुर को मिला।

 उर्दू के प्रसिद्ध शायर मिर्जा गालिब यहां वर्षों तक रहे।

 और कोलकाता को इस बात का भी श्रेय दिया जा सकता है कि बांग्ला के साथ ही हिंदी, अंग्रेजी, गुजराती, मैथिली, उड़िया, पंजाबी और उर्दू के भी कई जाने-माने लेखकों को यहां से प्रतिष्ठा मिली।

 चाल्र्स बादलेयर की बराबर इच्छा रही कि वह यहां आएं और मार्क ट्वेन तो यह शहर छोड़ना ही नहीं चाहते थे।

 किपलिंग और मैकाले के साथ ही गिंसबर्ग और गुंटर ग्रास का भी यह शहर प्रेरणा-स्थल रहा है।

 लेकिन कोलकाता की असली पात्रता इस आधार पर बनती है कि वहां के साहित्य ने दुनिया भर की अन्य भाषाओं के साहित्य को प्रभावित किया है।

 कोलकाता के साहित्यिक जीवन का मुख्य आधार वह सांस्कृतिक आदान-प्रदान है, अन्य भाषाओं में किए गए अनुवाद हैं, जिनसे उसकी अपनी अलग पहचान बनती है।

(ये लेखक के अपने विचार हैं)।

सौजन्य- हिन्दुस्तान।

