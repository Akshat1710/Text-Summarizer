पथ से भटका वामपंथ (अमर उजाला )।

देश के प्रतिष्ठित विश्वविद्यालय जेएनयू में हुए भारत विरोधी प्रदर्शन पर विवाद दिन-प्रतिदिन बढ़ता जा रहा है।

 कोई इसे अभिव्यक्ति की स्वतंत्रता का मुद्दा बता रहा है तो कोई इसे राष्ट्रद्रोह की श्रेणी में रख रहा है।

 हालांकि इसमें दो राय नहीं हो सकती कि नौ फरवरी को लगाए गए नारे निंदनीय और अस्वीकार्य हैं, लेकिन छात्र संघ के अध्यक्ष के खिलाफ देशद्रोह का मामला कितना जायज है, इसका निर्णय करने का अधिकार सिर्फ न्यायपालिका का है, न कि मीडिया का या फिर स्वघोषित ‘देशभक्तों’ की भीड़ का।

 इसकेअलावा संपूर्ण विश्वविद्यालय को देशद्रोहियों के गढ़ के रूप में देखना भी गलत है।

 इस विश्वविद्यालय ने न सिर्फ विभिन्न क्षेत्रों में उत्कृष्ट योगदान दिया है, बल्कि आज के विदेश सचिव से लेकर मौजूदा सरकार के कई मंत्री भी इसके छात्र रहे हैं।

 यह सच है कि इससे सभी राजनीतिक पार्टियों और विचारधाराओं के लोग निकले हैं, लेकिन इसमें शुरुआत से वामपंथ का ही वर्चस्व रहा है।

 और इसमें जो कुछ भी हुआ उसे इसी परिप्रेक्ष्य में समझने की कोशिश करनी होगी।

, सारे शोर-शराबे में यह महत्वपूर्ण सवाल नजरअंदाज हो रहा है कि आखिरकार मुख्यधारा की वामपंथी पार्टी के छात्र संगठन का कन्हैया कुमार कश्मीर के इस्लामी अलगाववाद के साथ क्यों खड़ा दिखाई दिया।

 और वह कौन-सी मजबूरी थी कि इस प्रकार की नारेबाजी का विरोध करने के बजाय सभी लेफ्ट पार्टियों के संगठन इसे स्वीकार्यता दे रहे थे और विरोध करने वाले छात्रों का ही विरोध कर रहे थे।

 दरअसल हकीकत यह है कि आज के समय में वामपंथ पतनगामी हो गया है।

 वर्ग संघर्ष और आर्थिक-सामाजिक व्यवस्था के विश्लेषण पर आधारित वामपंथ को आज यह समझ में ही नहीं आ रहा है की गूगल जैसी कंपनियां कैसे बिना कोई प्रत्यक्ष उत्पादन किए अरबों बना रही हैं या फिर टेस्ला जैसे ऑटोमेशन का पूंजी और श्रमिकों के रिश्ते पर किस प्रकार का असर पड़ने वाले हैं।

 बिना किसी नए सिद्धांत या समझ के वामदल अपनी पुरानी और बेअसर हो चली राजनीति को नई दिशा देने में असफल रहे हैं और अराजकतावाद की तरफ बढ़ रहे है।

, सैद्धांतिक भ्रम की स्थिति उसे उन मुद्दों की तरफ धकेल रही है जो उसके कभी रहे नहीं।

 इसलिए हम देखते हैं कि किस प्रकार दक्षिणपंथ का विरोध करने वाला लेफ्ट कभी इस्लामी दक्षिणपंथ के साथ खड़ा नजर आता है तो कभी अपने साम्राज्यवाद विरोध को भुलाकर भारत में पश्चिमी हस्तक्षेप की वकालत करता नजर आता है।

 लेफ्ट की अपने खुद के मुद्दे निर्धारित करने की क्षमता खत्म होती जा रही है।

 तभी वामपंथ के अंदर अल्ट्रा लेफ्ट और अराजकतावादी प्रचलन बढ़ा है, जो इसे प्रतिगामी मुद्दों की तरफ धकेल रहा है।

 इसीलिए चाहे मजहबी अलगाववाद हो या जातिवाद की समस्या, दोनों को नस्लवादी सांचे में ढालकर और भी विध्वंसक बनाने के प्रयास के समर्थन में वामपंथी दल खड़े दिखाई देते हैं।

 उनका सारा एजेंडा सिर्फ मोदी सरकार के प्रति प्रतिक्रियावादी बनकर रह गया है।

 इसमें जहां राजनीति मुद्दों और बहस पर आधारित होती है वहां यह समस्या और भी गंभीर हो जाती है।

 यही कारण है कि बीते कई वर्षो से लेफ्ट राजनीति अपनी चमक खो रही है, लेकिन लेफ्ट की जगह कोई वैकल्पिक विचारधारा लेने में असफल रही है।

 इसके बजाय उग्र-वामपंथी और अराजकतावादी संगठन इसकी जगह ले रहे हैं।

, इसके कारण गत कई वर्षो में इसमें कभी कश्मीर की आजादी तो कभी दंतेवाड़ा में सीआरपीएफ के जवानों की मौत का जश्न तो कभी भारतीय ध्वज को पैरों तले रौंदे जाने की घटनाएं होने लगी हैं।

 मुख्यधारा के वामदल या तो इन सब घटनाओं पर मूकदर्शक बनकर देखते रहते हैं या फिर उस पर राजनीति करने की कोशिश करते हैं।

 आज की तारीख में वामपंथी दल अराजकतावाद की लहर की सवारी करके खुद को जीवित रखने की दुर्भाग्यपूर्ण नीति पर चल पड़े हैं।

 1नौ फरवरी को भी यही हुआ।

 माओवादी छात्र संगठन के उमर खालिद ने कश्मीरी अलगाववादियों के साथ मिलकर अफजल गुरु की फांसी का विरोध करने के लिए एक ‘सांस्कृतिक’ संध्या का आयोजन किया।

 जब प्रशासन को असली मकसद का पता चला तो उसने इजाजत रद कर दी, लेकिन आयोजकों ने फिर भी कार्यक्रम को करना चाहा और आपत्तिजनक नारेबाजी शुरू कर दी जिसमें उन्हें वामपंथी दलों के कई कार्यकर्ताओं का भी समर्थन हासिल था, लेकिन जब कुछ अन्य छात्रों ने इसके विरोध में नारेबाजी की तो सारी लेफ्ट पार्टियों ने भारत की बर्बादी के नारे लगाने वाले समूह के साथ मिलकर उनके खिलाफ नारेबाजी शुरू कर दी, जिसके वीडियो भी मौजूद हैं।

, स्थिति बिगड़ती देखकर पुलिस बुलाई गई और उसके बाद का घटनाक्रम जगजाहिर है।

 यहां पर ध्यान देना जरूरी है कि अफजल गुरु के समर्थन और कश्मीर की आजादी के नारे बीते कई गत वर्षो से लग रहे हैं, लेकिन शिकायतों के बावजूद भी प्रशासन या पुलिस ने कभी कोई कार्रवाई नहीं की और आयोजकों का दुस्साहस बढ़ते-बढ़ते यहां तक आ पहुंचा कि भारत के खिलाफ जंग का खुला ऐलान होने लगा।

 लेफ्ट पार्टियां खुद को दूसरे से अधिक असली क्रांतिकारी साबित करने के लिए अभिव्यक्ति की स्वतंत्रता या स्वनिर्णय के अधिकार के नाम पर इसे अंतिम समय तक संरक्षण प्रदान करती रहीं और उन्हें पता भी नहीं चला कि वे किसी और का खेल खेल रही हैं।

, यह घटना पूरे विश्वविद्यालय और देश के लिए चिंताजनक तो है ही, परंतु इससे भी सबसे अधिक आत्मविश्लेषण और पथ सुधार की आवश्यकता लेफ्ट पार्टियों को है।

 इस घटना को सारे देश ने देखा है और उन्हें बात का अहसास होना चाहिए कि इस गैर जिम्मेदाराना राजनीति से जनता में कितना गुस्सा है और इसका खामियाजा जेएनयू के आम छात्रों को भुगतना पड़ रहा हैं।

 उन्हें यह समझना होगा कि यह मामला सरकार का नहीं, बल्कि राज्य का है, जिसकी संप्रभुता और अखंडता पर अभिव्यक्ति की आजादी के नाम पर सवाल खड़े किए जा रहे हैं।

 यह न तो संविधान सम्मत है और न ही देश की जनता को स्वीकार्य।

 सरकर को भी चाहिए कि ऐसी घटनाओं को सख्ती से रोके, परंतु कार्रवाई की तपिश से विश्वविद्यालयों और आम छात्रों को सुरक्षित रखे, क्योंकि बिना छात्रों और शिक्षकों के सहयोग के इन तत्वों से शिक्षण संस्थानों को सुरक्षित रख पाना संभव नहीं है।

,  ।

सौजन्य :- अमर उजाला ,20.02.2016,अभिनव प्रकाश(जेएनयू में रिसर्च स्कॉलर एवं दिल्ली विश्वविद्यालय में प्राध्यापक )।

