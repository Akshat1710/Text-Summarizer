चहुंओर जयकार (दैनिक जागरण)।

धन्य है बिहार की धरती जहां गुरु गोविंद सिंह जन्मे।

 भगवान महावीर की जन्मभूमि और भगवान बुद्ध की ज्ञानभूमि धन्य है।

 इसकी जय-जयकार हो रही।

———————–।

दो वर्ष की तैयारियों के बाद हम प्रकाशपर्व की शुभ घड़ी में पहुंचे हैं।

 प्रकाशपर्व के अंजोर में बिहार का चेहरा चमक रहा।

 देश-विदेश से आए श्रद्धालु व्यवस्था का गुणगान करते नहीं अघा रहे।

 चहुंओर जय-जयकार की गूंज।

 खुशी यह है कि दशमेश गुरु गोविंद सिंह जी महाराज के 350वें प्रकाशोत्सव पर सिख श्रद्धालुओं के साथ बिहारी जनमानस भी भाव-विभोर है।

 आत्मानुशासन, मेहनत, मेहमाननवाजी का जो उदाहरण पेश किया गया है, उसकी गूंज वर्षों तक रहेगी।

 मेजबान बिहार ने इतना खयाल रखा कि सेवा-सत्कार करने वालों ने पंजाबी भाषा भी सीखने की कोशिश की।

 देश-दुनिया में पहले से बिहार की छवि मेहनतकश और मेधावी लोगों वाली है।

 मेजबान के तौर पर हम नई कसौटी पर भी खरे उतरे हैं।

 यह गुरु की ही कृपा है कि पटना की सूरत बदली है।

 गांधी मैदान का ऐसा रूप अब तक नहीं दिखा था।

 सिर्फ राजनीतिक रैलियों और व्यावसायिक आयोजनों से पहचाना जाने वाला मैदान नए आभामंडल में दमक रहा है।

 सड़कें भी चमचमा रहीं।

 सुबह-शाम के अलावा दोपहर-रात भी सफाई हो रही।

 सूची में नाम न सही, लेकिन पटना स्मार्ट बनने की कोशिश में लगा है।

 प्रकाशपर्व पर यह हमारी बड़ी उपलब्धि है।

 गर्व करने का मौका है।

 इस आयोजन के लिए मुख्यमंत्री नीतीश कुमार की जमकर तारीफ हो रही।

 तारीफ के काबिल वह हर अधिकारी-व्यक्ति है, जो आयोजन से जुड़ा है।

 आयोजन ने इतिहास रच दिया है।

 जिस बिहार में निर्माण और विकास-कार्य की गति धीमी गति पर चिंता जताई जाती थी, वहां सब काम समय से पूरे हुए।

 बिहार ने फिर साबित किया कि वह ठान ले तो कुछ भी कर सकता है।

 यह अंदाज देश-दुनिया में बिहार का डंका बजा देने वाला है।

 इसे यादगार बनाए रखना है।

 शुभ घड़ी में हमें संकल्प लेना चाहिए कि आयोजन के बाद भी हम ऐसे ही अनुशासन और मेहनत से पटना की रंगत को बनाए रखेंगे।

 बुद्ध, महावीर और गुरु गोविंद सिंह की इस धरती के लिए यह बेहतरीन मौका था।

 महापुरुषों से जुड़े स्थल सिर्फ आस्था के केंद्र नहीं हैं।

 वे सांस्कृतिक और सामाजिक जुड़ाव के केंद्र बन सकते हैं।

 आज पंजाब और बिहार एकसमान लग रहे हैं।

 अलग-अलग पहनावे और भाषा से भारत के होकर भी हम अलग दिखते थे, यह एकता उसके लिए भी बड़ा संदेश है, हमें इस संदेश को फैलाना है।

 स्थानीय संपादकीय : बिहार , सौजन्य- दैनिक जागरण।

