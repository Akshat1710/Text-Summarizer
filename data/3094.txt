राजशाही की ओर जाते राज्य  ( दैनिक जागरण )।

पश्चिम बंगाल, उत्तर प्रदेश, बिहार, छत्तीसगढ़ और देश के दूसरे राज्यों में पिछले कुछ दिनों से हो रहे घटनाक्रम यह सोचने पर मजबूर कर रहे हैं कि क्या किसी को गवनेर्ंस की चिंता है।

 क्या इसी तरह के शासन के लिए मतदाता अपने प्रतिनिधियों को चुनकर भेजता है।

 यह भी कि क्या ऐसा ही शासन हमारा प्रारब्ध बन गया है।

 उत्तर प्रदेश में लोकायुक्त के चयन के लिए जो सूची बनी उसमें तीस नाम उन लोगों के थे जो इस दुनिया में ही नहीं हैं।

 बिहार में राष्ट्रीय जनता दल के नेता लालू प्रसाद यादव सरकार में हुए बिना अधिकारियों को सीधे निर्देश दे रहे हैं।

 पश्चिम बंगाल के मालदा जिले में जो हो रहा है वह इस बात का प्रमाण है कि वोट बैंक की राजनीति हमें कहां ले आई है।

 इन मुद्दों पर देश के नागर समाज की खामोशी कोई अच्छा संकेत नहीं दे रही।

 इन तमाम घटनाओं को देख-सुनकर लगता है कि हम जनतंत्र में नहीं राजशाही में रह रहे हैं, जो जनतांत्रिक व्यवस्था से बनी है।

 जो सत्ता में हैं उनकी कोशिश है कि उनकी बात और आदेश को संविधान और कानून माना जाए।

 अच्छी शासन प्रणाली की कुछ बुनियादी शर्ते होती हैं।

 इसके लिए जरूरी है कि शासन और शासक जवाबदेह, पारदर्शी, कानून का पालन करने वाला, समावेशी और उत्तरदायी हो।

 संप्रग सरकार के दूसरे कार्यकाल से देश के लोगों का ध्यान केंद्र सरकार के कामकाज पर ज्यादा रहा।

 इसका सबसे बड़ा कारण था बड़े पैमाने पर घपले-घोटाले।

, लोकसभा चुनाव के बाद नरेंद्र मोदी के नेतृत्व में राष्ट्रीय जनतांत्रिक गठबंधन की सरकार बनने के बाद से केंद्र सरकार पर लोगों का ध्यान और ज्यादा बढा है।

 बस कारण बदल गए हैं।

 मोदी सरकार पर ध्यान बढ़ने का कारण विचारधारा है।

 जो लोग वैचारिक रूप से भाजपा और राष्ट्रीय स्वयसेवक संघ से सहमत नहीं हैं उनकी नजर में इस सकार के हर काम का विरोध किया जाना चाहिए।

 इसलिए कि इस विचारधारा के लोग कुछ अच्छा कर ही नहीं सकते और अगर कुछ अच्छा हो रहा है तो जरूर इसके पीछे कोई छिपा हुआ एजेंडा है।

 क्या कारण है कि दादरी कांड पर पूरे देश को उद्वेलित करने की कोशिश करने वालों को मालदा में कुछ गलत नजर ही नहीं आया।

 मालदा में जो कुछ हुआ उसमें उन्हें कोई असहिष्णुता भी नहीं दिखाई दी।

 इसकी एक ही वजह समझ में आती है कि उन्हें लग रहा है कि इससे भाजपा को राजनीतिक फायदा होता हुआ नहीं दिख रहा, लेकिन मसला केंद्र सरकार नहीं राज्यों की शासन प्रणाली है।

, बिहार में नीतीश कुमार के नेतृत्व में महागठबंधन भारी जनादेश लेकर आया है।

 नीतीश कुमार को पिछले दस साल के शासन में सुशासन बाबू का तमगा दिलाने में सबसे बड़ा श्रेय कानून व्यवस्था के मुद्दे पर उनकी कामयाबी को जाता है।

 इन्हीं नीतीश कुमार के दो महीने के शासन में ही हत्या, अपहरण और फिरौती का राज लौटता हुआ दिख रहा है।

 लालू प्रसाद यादव सरकार में नहीं हैं, लेकिन सरकार चला रहे हैं।

 वे सीधे अफसरों को आदेश दे रहे हैं।

 ऐसा नहीं है कि वे किसी गलत काम को सही करने के लिए ऐसा कर रहे हों।

 इरादा ऐसा होता तो वह अपने मंत्री बेटे(क्योंकि मामला उनके बड़े बेटे के विभाग का था) को बुलाकर कह सकते थे कि तुम्हारे विभाग में यह गड़बड़ी हो रही है उसे ठीक करो, लेकिन उनको काम से उतना मतलब नहीं था जितना कि यह बताने का कि वे इस सरकार के सबसे बड़े नेता हैं और उनकी इच्छा को सरकारी आदेश समझा जाए।

 अगर नीतीश कुमार को अपनी सुशासन बाबू की छवि की परवाह है तो चिंतित होना चाहिए।

 बिहार के लोगों को और ज्यादा।

, मालदा में जो हुआ और अभी भी हो रहा है वह बहुत सारे सवाल उठाता है।

 हजारों लोगों को रैली के लिए बुलाया गया।

 रैली का मकसद हिंदू महासभा के स्वयंभू नेता कमलेश तिवारी के मोहम्मद साहब के बारे में दिए गए आपत्तिजनक बयान का विरोध करना था।

 रैली के बाद भीड़ का एक हिस्सा हिंसा पर उतर आता है।

 कालियाचक थाने को जलाने के साथ बड़े पैमाने पर लूटपाट और आगजनी की घटाना होती है, लेकिन प्रदेश की मुख्यमंत्री के लिए यह मामूली मसला है जो स्थानीय लोगों और बीएसएफ के कुछ जवानों के बीच झड़प के कारण हुआ।

 इस पूरे आयोजन में जनता दल (यूनाइटेड) के राज्यसभा सदस्य गुलाम रसूल बलवई की भूमिका बहुत साफ है।

 उन्हीं के आह्वान पर यह विरोध प्रदर्शन हुआ।

 राज्य सरकार घटना को रोकने में ही नाकाम नहीं रही।

 वह मामले की जांच कर दोषियों को सजा दिलाने की बजाय उस पर पर्दा डालने की कोशिश कर रही है।

 इस काम में वामदल और कांग्रेस उसके साथ नजर आ रहे हैं, क्योंकि इसी साल विधानसभा चुनाव होने वाले हैं और हिंसा करने वाले मुसलमान थे।

 राजनीतिक दल संप्रदायों में भेदभाव करते ही हैं, लेकिन जब शासन ऐसा करने लगता है तो स्थिति गंभीर हो जाती है।

 हम 1984 और 2002 में यह देख चुके हैं।

 आजादी के बाद से देश में दंगो का इतिहास यही बताता है।

, उत्तर प्रदेश की अखिलेश यादव की सरकार तो रोज कुशासन के नए प्रतिमान बना रही है।

 वह इसका प्रमाण तो देती ही रहती है कि उसे अपने राजनीतिक विरोधियों, कानून और जनभावना की कोई परवाह नहीं है, लेकिन राज्य में लोकायुक्त की नियुक्ति के मामले से ऐसा लगता है कि उसे अदालत की भी पहवाह नहीं है।

 किसी राज्य सरकार के कामकाज पर इससे ज्यादा गंभीर टिप्पणी और क्या हो सकती है कि लोकायुक्त की नियुक्ति का प्रशासनिक फैसला देश की सर्वोच्च अदालत को अपने हाथ में लेना पड़ा।

 उससे भी यह बात छिपाई गई कि इलाहाबाद उच्च न्यायालय के मुख्य न्यायाधीश ने जिस नाम पर आपत्ति की थी वही नाम सुप्रीम कोर्ट को भेजा गया।

 यह सारा वाकया एक ही मानसिकता को दर्शाता है कि ‘हम’ सरकार हैं और हमारी इच्छा ही कानून होना चाहिए।

 जिन लोगों ने लोकायुक्ति की नियुक्ति के लिए सूची बनाई थी उन्हें पता था कि किसका चयन होना है इसलिए उन्होंने खानापूरी के लिए एक सूची तैयार कर ली।

, केंद्र में मोदी के नेतृत्व में सरकार बनने के बाद एक और बात हुई है कि राज्य सरकारों के कार्यकलाप से ध्यान हट सा गया है।

 केंद्र सरकार से जितने सवाल पूछे (जो कि पूछे ही जाने चाहिए) जा रहे हैं उनकी बनिस्पत राज्य सरकारों से नहीं पूछे जा रहे।

 जबकि राज्यों में स्थिति दिन पर दिन बिगड़ रही है।

 छत्तीसगढ़ का ही मामला ले लीजिए।

 विधानसभा उप चुनाव में भाजपा और कांग्रेस के कुछ नेताओं के गठजोड़ का जो खुलासा हुआ है वह सत्तारूढ़ दल और विपक्ष के भेद के ही खत्म होने का संकेत देता है।

 हालांकि मामला सरकार की बजाय राजनीतिक दलों का है, लेकिन जरा सोचिए कि राज्य में दो ही राजनीतिक दल हैं और दोनों मिलजुलकर चुनाव लड़ते हैं।

 ऐसे विपक्ष से सरकार को कटघरे में खड़ा करने की उम्मीद कैसे कर सकते हैं।

,  ।

सौजन्य :-दैनिक जागरण ,14.01.2016,प्रदीप सिंह।

