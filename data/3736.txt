वर्तमान से सबक ले संवारिये भविष्य (दैनिक ट्रिब्यून)।

हर्षदेव, वर्ल्ड फुटबाल एसोसिएशन (फीफा) ने वायु प्रदूषण के कारण वर्ल्ड कप के मैच दिल्ली में कराने का कार्यक्रम रद्द कर दिया है।

 फैसले की घोषणा के साथ फीफा आयोजन समिति के स्थानीय निदेशक जेवियर सेप्पी ने कहा कि वह दीवाली के बाद होने वाले विश्वकप मैच दिल्ली में नहीं कराएंगे, खासतौर पर तब जब पटाखों और पंजाब-हरियाणा के खेतों में फसल कटाई से बचे घास-फूस को जलाने से हवा में प्रदूषण जहरीला स्तर अख्तियार कर लेता है।

 फीफा को 17 वर्ष से कम आयु वर्ग के ये क्वार्टर फाइनल मैच दीवाली के दो दिन बाद दिल्ली में कराने थे।

 अब ये मैच गोवा, कोची, गुवाहाटी और कोलकाता में कराए जाएंगे।

 सेमीफाइनल नवी मुंबई और गुवाहाटी तथा फाइनल कोलकाता में सम्पन्न होगा।

दिल्ली की हवा में प्रदूषण का स्तर बहुत खतरनाक हो जाने की यह जानकारी पहली बार सामने नहीं आई है।

 संतोष की बात है कि सुप्रीम कोर्ट स्वास्थ्य पर मंडरा रहे इस खतरे को बहुत गंभीरता से लेता रहा है।

 मार्च के अंतिम सप्ताह में दिए एक ताजे फैसले में उसने बड़ा कदम उठाते हुए प्रदूषण के मानकों को बीएस-3 से बढ़ाकर बीएस-4 कर दिया है।

 इससे नये आने वाले वाहनों से प्रदूषण की मात्रा में 54 प्रतिशत तक की कमी हो जाने की आशा है।

 हालांकि प्रदूषण मानकों को बढ़ाने का संकेत अदालत ने पिछली सुनवाई के दौरान भी दे दिया था, लेकिन वाहन निर्माता बीएस-3 मानक के ही वाहन बनाते रहे।

 निर्माता चाहते थे कि तैयार खड़े करीब आठ लाख वाहन बेचने का समय देने के बाद ताज़ा फैसले को लागू करने की छूट दे दी जाए क्योंकि उन्हें लगभग 12 हज़ार करोड़ का नुकसान हो जायेगा, लेकिन तब अदालत ने नागरिकों की सेहत से ज्यादा अहमियत व्यावसायिक मुनाफे को देने पर सवाल उठाते हुए उनसे पूछ ही लिया कि प्रदूषण की विकराल समस्या के प्रति आपकी सोच क्या है।

 क्या हवा के ज़हरीली होते जाने से खासतौर पर बच्चों और बुजुर्गों को हो रही परेशानी से आप वाकिफ नहीं हैं।

यह याद दिलाने की जरूरत नहीं है कि बीते वर्ष जब दिल्ली में दीवाली के बाद हवा में जहरीले तत्वों की मात्रा स्वीकृत से बहुत ज्यादा, करीब 19 गुना हो गई और आम नागरिकों के साथ ही बच्चों-बुजुर्गों के लिए सांस लेना मुहाल हो गया तो सुप्रीम कोर्ट ने ही सख्त रुख अपनाते हुए दिल्ली प्रशासन को कड़ी फटकार लगाई थी।

 पर्यावरणविदों ने भी उसी वक्त तत्परता दिखाते हुए लोगों से कहा कि वे अपने बच्चों को घरों से बाहर न जाने दें और स्वयं भी सुबह टहलने जाना तक बंद कर दें।

 उसके बाद कई दिन स्कूलों को बंद रखने और कारों की भीड़ कम करने जैसे अस्थायी उपाय किए गए थे।

 फिर भी केन्द्र और राज्य सरकारों की ओर से स्थायी समाधान की दिशा में कोई कारगर योजना बनाने या विशेषज्ञों से विमर्श करके तात्कालिक उपाय करने की जरूरत नहीं समझी गई।

दिल्ली में तो हवा के दूषित हो जाने की स्थिति इतनी चिंताजनक हो चुकी है कि 30 मिनट से अधिक देर तक साइकिल चलाने या जोगिंग करने के खिलाफ चेतावनी जारी करनी पड़ी है।

 इसके बावजूद सुप्रीम कोर्ट के निर्देश केन्द्र और राज्य प्रशासन ने अन्य रुटीन मामलों की तरह ठंडे बस्ते में डाल दिए।

 ऐसी ही जहरीली हवा वाले शहरों में ग्वालियर और इलाहाबाद भी शामिल हो चुके हैं।

 इसी तरह पटना और रायपुर भी उन शहरों में शामिल हैं जहां लगातार 45 मिनट की जोगिंग या साइकिलिंग सेहत के लिए घातक करार दे दी गई है।

 वैसे विश्व स्वास्थ्य संगठन ने 2014 में ही बता दिया था कि दिल्ली दुनिया के सबसे प्रदूषित शहरों में दर्ज हो चुकी है।

 यह मुकुट अकेले उसी के सिर पर नहीं सजा हुआ है।

 कानपुर और लुधियाना भी उतने ही प्रदूषित हैं।

 इन महानगरों में लगातार 60 मिनट तक साइकिलिंग या हल्की दौड़ सांस की बीमारी (अस्थमा) की वजह बन सकती है।

 भारतीयों में डाइबिटीज की बीमारी भी लगातार बढ़ रही है और इसकी एक वजह उनमें बढ़ता मोटापा है।

 लेकिन मोटापा रोकने के लिए नागरिक टहलने कहां जाएं।

 बढ़ते प्रदूषण की सच्चाई से सब वाकिफ हैं लेकिन समस्या की रोकथाम के लिए फौरी कदम उठाने को कोई तैयार नहीं है।

 कारण है, व्यावसायिक हितों को जनता के स्वास्थ्य के मुकाबले तरजीह दिया जाना।

 सरकार ने सुप्रीम कोर्ट और नेशनल ग्रीन ट्रिब्यूनल के उन आदेशों को अमल में ही नहीं आने दिया, जिनमें 15 और 10 वर्ष से ज्यादा पुराने डीजल से चलने वाले वाहनों पर रोक लगाने को कहा गया था।

सुप्रीम कोर्ट का फैसला निश्चित रूप से नये आने वाले वाहनों से प्रदूषण में उल्लेखनीय कमी करेगा, किन्तु अभी जो वाहन वातावरण दूषित कर रहे हैं,उन पर भी पाबन्दी जरूरी है और यह तभी संभव है जब नेशनल ग्रीन ट्रिब्यूनल के आदेशानुसार पुराने ट्रकों और माल ढोने वाले दूसरे वाहनों पर तत्काल रोक लगाई जाए।

 अमेरिका के दो संस्थानों ने हैरान करने वाले आंकड़ों के साथ भारत को चेताया है कि 2015 में प्रदूषण के कारण देश में लगभग 11 लाख व्यक्तियों की अकाल मृत्यु हो गई।

 वायु प्रदूषण की स्थिति पर इसी वर्ष जारी इस रिपोर्ट के मुताबिक 2010 के बाद से भारत और पड़ोस के बांग्लादेश में प्रदूषण से हो रही अकाल मौतों का सिलसिला बढ़ता ही जा रहा है।

 दूसरी ओर, चीन ने ठीक समय पर उचित कदम उठाते हुए स्थिति को काफी हद तक नियंत्रण में ले लिया है।

 1990 के बाद से चीन में प्रदूषण से होने वाली मौतों में बढ़ोतरी का प्रतिशत घटकर 17 रह गया है जबकि भारत में यह प्रतिशत चिंताजनक है।

खेद की बात है कि अब भी हम दम घोटने वाली हवा को सांस लेने लायक बनाने के लिए गम्भीरता से नहीं सोच रहे हैं।

 हम आने वाली पीढि़यों के स्वास्थ्य और विकास के बारे में आंखें मूंदकर बैठ गए हैं।

 बच्चे बीमार हवा में सांस लेंगे तो कैसे सेहतमंद होंगे।

 वे कहां खेलेंगे-कूदेंगे।

हाल में केन्द्र सरकार ने वे ट्रिब्यूनल भी अधिकारविहीन बना दिए हैं जो पर्यावरण की सुरक्षा पर नजर रखते थे।

 कारण वे ऐसी योजनाओं को सीधे लागू नहीं होने देते थे जिनसे आबोहवा को नुकसान का खतरा दिखता था।

 दरअसल, उनके हस्तक्षेप पर कारपोरेट घरानों को एतराज था क्योंकि प्राकृतिक संसाधनों के मनमाने दोहन पर इस निगरानी से अंकुश लगता था।

 पूंजी की बढ़ती चाहत के वर्तमान दौर में यह प्रवृत्ति नए अमेरिकी राष्ट्रपति ट्रम्प की नीतियों पर भी हावी है, जिन्होंने पेरिस सम्मेलन में बनी वैश्विक सहमति के बाद बराक ओबामा के बनाए कानून को खारिज करके हवा में कार्बन की मात्रा बढ़ाने वाले उद्यमों को फिर शुरू करने का गैरजिम्मेदारी भरा आदेश पारित कर दिया है।

 ट्रम्प की दलील है कि उनके आदेश से ज्यादा युवकों को रोजगार मिल सकेगा।

 इस मामले में चीन ने अमेरिकी कदम को धता बताते हुए साफ कह दिया है कि वह समय की जरूरतों के साथ चलेगा।

सुप्रीम कोर्ट ने गाड़ियों से प्रदूषण में कमी के लिए बीएस-3 के बजाय बीएस-4 लागू करके सही कदम उठाया है लेकिन यह वर्तमान में हो रहे प्रदूषण की समस्या का समाधान नहीं है।

 हमको और ज्यादा देर होने से पहले ही आज की परेशानी को ध्यान में रखकर कुछ और ठोस फैसले लेने होंगे।

, सौजन्य- दैनिक ट्रिब्यून।

