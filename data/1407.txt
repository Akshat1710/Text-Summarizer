जीएसटी क्रियान्वयन में संभावित देरी से पैदा होंगी कई दिक्कतें (बिजनेस स्टैंडर्ड)।

देश भर में वस्तु एवं सेवा कर (जीएसटी) को लागू करने की राह में अगर कोई बाधा बना तो वह थी राजनीति।

 तकरीबन एक दशक तक विपक्षी राजनीतिक दल इस अहम अप्रत्यक्ष कर सुधार पर सहमति की राह में रोड़ा बने रहे।

 एक बार सहमति बनने के बाद सितंबर 2016 में संविधान संशोधन विधेयक पारित और अधिसूचित होने के बाद लगा कि अब बाकी की प्रक्रिया आसानी से पूरी हो जाएगी, लेकिन वह उम्मीद भी पूरी तरह गलत साबित हुई।

, जीएसटी को दूसरा बड़ा झटका राजनीति से नहीं बल्कि एक अप्रत्याशित हलके से लगा।

 दरअसल कर प्रशासन से जुड़े लोगों को लगने लगा कि उनकी ताकत कम हो जाएगी।

 कई विशेषज्ञों द्वारा जीएसटी ढांचे को लागू करने से विविध कर दरों की जटिलता कम होने की संभावना जताए जाने के बावजूद जीएसटी परिषद ने जिस अंतिम खाके को मंजूरी दी वह कतई संतोषजनक नहीं था।

, फिलहाल सात प्रभावी दरें हैं (अगर पांच, 12, 18 और 28 फीसदी की दर के अलावा शून्य दर, उपकर और महंगी धातुओं के लिए अलग दर को शामिल किया जाए तो) और ऐसे में बड़े कर सुधार की उम्मीद धूमिल हो चुकी है।

 इसके बजाय प्रस्तावित ढांचे ने वर्गीकरण संबंधी विवादों की पुरानी आशंकाओं को नए सिरे से सामने ला दिया।

 इसमें निहित हित वालों की लॉबीइंग और विवेकाधीन अधिकार और इंसपेक्टर राज जैसी आशंकाएं शामिल थीं।

, अगर राजनेताओं के चलते जीएसटी में एक दशक की देरी हुई तो अब कार्यपालिका की बारी थी।

 कर नौकरशाही और राज्य सरकारों के प्रतिनिधियों ने कड़ी मशक्कत के बाद अपने विशेषाधिकार बरकरार रखने में सफलता पाई।

 जीएसटी परिषद ने कोशिश की कि नए कर ढांचे को कम से कम नुकसान पहुंचे।

 इन सब बातों के बावजूद यह उम्मीद बरकरार थी कि आधाअधूरा ही सही आगामी अप्रैल में जीएसटी लागू हो जाएगा।

 परंतु सरकार ने 8 नवंबर को नोटबंदी का फैसला किया तो यह उम्मीद भी जाती रही।

 सरकार के इस कदम के चलते आर्थिक गतिविधियों पर बहुत बुरा असर पड़ा है।

 इतना ही नहीं इसकी वजह से सरकार का ध्यान भी जीएसटी से हट चुका है।

 सरकारी मशीनरी अब नोटबंदी से उत्पन्न दिक्कतों से निपटने में लगी है।

 कई विपक्षी दल नवंबर के आरंभ तक जीएसटी के पक्ष में थे लेकिन अब उनके सुर बदल रहे हैं।

, उनमें से कुछ ने दलील दी कि नोटबंदी ने जीएसटी लागू होने के बाद के उनके राजस्व अनुमान को पूरी तरह उलट-पलट दिया है।

 अब उन्होंने एक नई शर्त रखी।

 उन्होंने कहा कि केंद्र को अप्रैल में जीएसटी लागू करने के बाद अधिक हर्जाना देना होगा।

 अन्य राजनीतिक दल नोटबंदी की मार से स्तब्ध हैं और उनका कहना है कि उन्हें जीएसटी पर केंद्र सरकार के इरादों पर भरोसा नहीं रहा।

 कुलमिलाकर नोटबंदी ने पूरा माहौल जीएसटी के खिलाफ कर दिया है।

 नए माहौल में अब वे कर व्यवस्था में एक और बड़ी चुनौती स्वीकार करने को राजी नहीं नजर आते।

, सबसे बुरी बात यह है कि अर्थशास्त्रियों और विशेषज्ञों ने भी आने वाले महीनों में जीएसटी की चुनौतियों के बीच नोटबंदी से निपटने की सरकार की क्षमता पर सवाल उठाना शुरू कर दिया है।

 ऐसे में यही सलाह आ रही है कि अप्रैल में जीएसटी लागू करने की अतिरिक्त चुनौती न मोल ली जाए।

 हालांकि कहा यही जा रहा है कि मध्यम से लंबी अवधि के दौरान यह कदम अपने साथ ढेर सारे आर्थिक लाभ लेकर आएगा।

 पहले वित्त मंत्री अरुण जेटली अप्रैल 2017 में जीएसटी लागू करने के लक्ष्य को लेकर आशान्वित नजर आ रहे थे।

 लेकिन अब उनका स्वर भी बदल गया है।

 अब वह कह रहे हैं कि अप्रैल से सितंबर 2017 के बीच यह लागू हो जाना चाहिए।

 वह कह रहे हैं कि यह काम जितनी जल्दी होगा अर्थव्यवस्था के लिए उतना ही बेहतर होगा।

, अगर जीएसटी का क्रियान्वयन टलता है तो हमें ध्यान रखना चाहिए कि इसके कई नकारात्मक प्रभाव होंगे।

 आखिरकार कड़ी मशक्कत के बाद इस पर राजनीतिक सहमति बन सकी है।

 देश फिलहाल सबसे अहम अप्रत्यक्ष कर सुधार को लागू करने के एकदम करीब है।

 बीते कुछ महीनों के दौरान जीएसटी के पक्ष में माहौल तैयार हुआ है।

 ऐसे में अब अगर तारीख आगे खिसकाई गई तो यह दिक्कतदेह हो सकता है।

 देश की राजनीति विकट है और व्यवस्था में बदलाव को टालने की उसकी क्षमता पर संदेह नहीं किया जाना चाहिए।

 ऐसे में यह मानने की कोई वजह नहीं है कि राजनीति के चलते जीएसटी को लागू करने की योजना सितंबर 2017 के भी परे टल सकती है क्योंकि इससे संबंधित संविधान संशोधन में सितंबर तक की ही समय सीमा का उल्लेख है।

 गौरतलब है कि अवसर आन पड़ा तो सत्ता पक्ष और विपक्ष दोनों के राजनेता जीएसटी की तय समयसीमा टालने के लिए जरूरी विधायी मंजूरी में एक पल भी नहीं लगाएंगे।

, यह भी ध्यान रहे कि अहम सुधारों पर तय समयसीमा का ध्यान नहीं रख पाने पर देश की प्रतिष्ठïा को कितना धक्का पहुंचेगा।

 अंतरराष्ट्रीय निवेशक और रेटिंग एजेंसियां अप्रैल में जीएसटी की शुरुआत पर अपना दांव लगा रही हैं।

 अगर जीएसटी के क्रियान्वयन की तिथि आगे खिसकती है तो उनका नाखुश होना लाजिमी है।

 ऐसे में नकारात्मक रेटिंग मिलने के आसार बढ़ जाएंगे।

, जीएसटी को टालने से एक और प्रशासनिक समस्या उत्पन्न होगी।

 उसका संबंध वर्ष 2017-18 के बजट से है।

 अगर जीएसटी को अप्रैल 2017 से शुरू करना है तो आगामी बजट में सरकारी आवंटन को लेकर अपेक्षाकृत सहज कवायद करनी होगी और प्रत्यक्ष कर और सीमा शुल्क में भी कुछ बदलाव करने होंगे।

 लेकिन अगर जीएसटी को टाला जाता है तो अगले बजट में उत्पाद और सेवा कर दरों को लेकर कम से कम अगले छह माह तक चिंता का माहौल रहेगा।

 यह भी एक वजह है जिसके चलते सरकार को अप्रैल 2017 में जीएसटी लागू करने का प्रयास जारी रखना चाहिए।

, – ए के भट्टाचार्य।

सौजन्य – बिजनेस स्टैंडर्ड।

