पहाड़ पर सक्रियता (दैनिक जागरण)।

मुख्यमंत्री ममता बनर्जी का कहना है कि उन्हें पहाड़ अच्छा लगता है।

 यहां के लोग अच्छे हैं।

 पहाड़ उन्हें इतना भाता है कभी-कभी यहीं रह जाने का मन करता है।

 मुख्यमंत्री ने उत्तर बंगाल के चार दिवसीय दौरा संपन्न करने के मौके पर अपना यह उद्गार व्यक्त किया।

 इस बार उत्तर बंगाल के चार दिवसीय दौरे पर गई मुख्यमंत्री ने प्रशासनिक बैठकें की।

 मिरिक को नया महकमा घोषित किया।

 साथ ही सड़क निर्माण, पानी बिजली और चाय उद्योग की बेहतरी के लिए कई घोषणाएं की।

 यह सब तो मुख्यमंत्री के सरकारी दौरे और प्रशासनिक बैठक का हिस्सा है।

लेकिन इस दौरे का दूसरा पहलू यह है कि पहाड़ की वादियों में मुख्यमंत्री अपनी पार्टी का जोड़ा फूल चिन्ह खिलते देखना चाहती हैं।

 यही वजह है कि वह बार-बार पहाड़ पर जाना नहीं भूलती हैं।

1इस बार उन्होंने दार्जिलिंग में सुचारु रूप से विकास कार्य नहीं होने के लिए सीधे गोरखा टेरिटोरियल एडमिनिस्ट्रेशन(जीटीए) को जिम्मेदार ठहराया है।

 उनका कहना है सरकार की ओर से जीटीए को पर्याप्त फंड देने के बावजूद विकास कार्य आगे नहीं बढ़ पा रहा है।

 दार्जिलिंग के विकास के लिए सरकार विभिन्न तरह के प्रोजेक्ट तैयार कर रही है लेकिन दुख की बात यह है कि जीटीए उसे लागू नहीं कर पा रहा है।

 जाहिर है मुख्यमंत्री इस तरह की बात कह कर जीटीए और गोरखा जनमुक्ति मोर्चा से पहाड़ की जनता का मोहभंग करना चाहती हैं।

जीटीए गोरखा जनमुक्ति मोर्चा के नियंत्रण में काम करता है।

 तृणमूल कांग्रेस के साथ गोरखा जनमुक्ति मोर्चा के संबंध अच्छे नहीं है।

 मई में कलिंपोंग, दार्जिलिंग, कर्सियांग और मिरिक नगरपालिकाओं का चुनाव होगा।

 उसके बाद पंचायत चुनाव और फिर जीटीए का भी चुनाव होगा।

 इसे ध्यान में रखते हुए और पहाड़ में अपनी राजनीतिक पैठ बनाने के लिए मुख्यमंत्री का पहाड़ दौरा अहम है।

 पहाड़ में मुख्यमंत्री की सक्रियता राजनीतिक उद्देश्य को सफल करने से अलग नहीं है।

 विधानसभा चुनाव में दो तिहाई से अधिक बहुमत से जीतने के बावजूद पहाड़ में तृणमूल कांग्रेस का राजनीतिक प्रभाव नगण्य है।

 पहाड़ में तीनों विधानसभा सीटें कलिपोंग, दार्जिलिंग और कर्सियांग पर गोरखा जनमुक्ति मोर्चा का कब्जा है।

 गोरखा जनमुक्ति मोर्चा के समर्थन से दार्जिलिंग लोकसभा सीट पर भाजपा का कब्जा है।

 पहाड़ में स्थानीय निकायों के चुनाव में तृणमूल कांग्रेस राजनीतिक वर्चस्व बनाने में कोई कसर छोड़ना नहीं चाहती है।

सौजन्य- दैनिक जागरण।

