बड़े नोट बंद करने के हैं फायदे अनेक (बिजनेस स्टैंडर्ड)।

सरकार ने कुछ मुद्राएं बंद करने का जो साहसी कदम उठाया है, उससे वित्तीय क्षेत्र की किफायत बढ़ेगी और अर्थव्यवस्था को कई लाभ होंगे।

 विस्तार से बता रहे हैं जैमिनी भगवती।

सरकार ने 8 नवंबर को अचानक यह घोषणा कर दी कि मध्य रात्रि के बाद 500 और 1,000 रुपये के नोट चलन में नहीं रह जाएंगे।

 सरकार का यह कदम अवैध नकदी को खत्म करने के लिए उठाया गया।

 अगले ही दिन से देश भर में नकदी की जबरदस्त कमी देखने को मिलने लगी।

 जबकि उधर स्तब्ध पश्चिम मीडिया ने यह घोषणा की कि डॉनल्ड ट्रंप ने अमेरिकी राष्टï्रपति चुनाव जीत लिया।

 इसके पश्चात 13 नवंबर को प्रधानमंत्री नरेंद्र मोदी ने संकेत दिया कि सरकार अब जमीन और सोने के बेनामी मालिकों पर कार्रवाई करेगी।

देखा जाए तो विमुद्रीकरण प्रणालीगत रूप से जीएसटी से भी अधिक लाभदायक हो सकता था।

 खासतौर पर यह देखते हुए कि जीएसटी के प्रस्तावित विभिन्न दरों वाले ढांचे ने उसकी मूल आत्मा को ही क्षति पहुंचाई है।

 लंबी अवधि के दौरान कई तरह की समस्याएं सामने आएंगी लेकिन विमुद्रीकरण में यह क्षमता है कि वह मौजूदा सरकार द्वारा कार्यभार संभालने के बाद अब तक का सबसे अहम आर्थिक निर्णय बनकर उभरे।

पहली बात करते हैं विमुद्रीकरण से जुड़ी शंकाओं और उसके अनचाहे नकारात्मक प्रभाव की।

 आतंकवादियों को होने वाली फंडिंग को रोक देना कोई विश्वसनीय दलील नहीं है क्योंकि आतंकी और चरमपंथी तो नए नोटों की नकल भी छाप सकते हैं।

 चूंकि नकदी की उपलब्धता में अचानक भारी कमी आई है इसलिए रोजदारी पर काम करने वाले श्रमिकों और उन तमाम लोगों को जिनके पास पहचान के कागजात नहीं हैं, अपने दैनिक खर्च चलाने में खासी मुसीबत का सामना करना पड़ेगा।

 इसकी वजह यह है कि कागजात के अभाव में वे बैंकों का रुख भी नहीं कर सकते।

 ये निराशाजनक हालात तब तक बने रहेंगे जब तक बैंक और पोस्ट ऑफिस मांग पर नकदी मुहैया कराने की स्थिति में नहीं आ जाते।

 होना यह चाहिए कि अगले करीब दो महीने तक केंद्र और राज्य सरकारों को खाद्यान्न और आवागमन की सुविधा मुफ्त उपलब्ध करानी चाहिए, जैसे प्राकृतिक आपदा के दिनों में किया जाता है।

नकदी की मौजूदा कमी मुद्रास्फीति पर असर डालेगी कि लेकिन इसकी वजह से आर्थिक गतिविधियां और नए रोजगार पैदा होने की गति में भी धीमापन आ सकता है।

 अचल संपत्ति की और परिसंपत्तियों के मूल्य में गिरावट आने के अनुमान जताए जा रहे हैं।

 अगर ऐसा होता है तो ऋण की गुणवत्ता और खराब होगी।

 क्योंकि ऋण लेने वालों के लिए मौजूदा देनदारियों को निपटाना ही मुश्किल हो जाएगा।

 जहां तक बाहरी स्रोतों से उभर रहे जोखिम की बात है तो कहा जा सकता है कि ट्रंप की भविष्य की नीतियां अमेरिका में ब्याज दरों में इजाफा कर सकती हैं और इससे पूंजी देश से बाहर जा सकती है।

 अंतरराष्टï्रीय पूंजी बाजार से मिल रहे संकेत यही कह रहे हैं कि फेडरल रिजर्व दिसंबर में दरों में इजाफा कर सकता है।

 ऐसी स्थिति में पोर्टफोलियो पूंजी उभरते बाजारों से बाहर का रुख करेगी।

हकीकत यह है कि कई भारतीयों के पास भारी मात्रा में बेनामी नकदी है और कर देने से बचने के लिए ऐसी रकम को सोने या आभूषण, अचल संपत्ति के रूप में या विदेशों में कर चोरी वाले ठिकानों पर रखा जाता है।

 शंका तो यही है कि देश में जमा करके रखी गई भारी भरकम रकम सामने नहीं आएगी।

 क्योंकि अगर भारी पैमाने पर नकदी बैंकों में जाती है तो अतीत के अपराध भी सिद्घ होंगे।

 एक आशावादी अनुमान के मुताबिक करीब तीन लाख करोड़ रुपये की राशि 30 दिसंबर, 2016 तक बैंकों में जमा नहीं होगी।

 यह प्रचलन में रहे 500 और 1,000 रुपये की मुद्रा का 30 प्रतिशत है।

 इसके अलावा एक लाख करोड़ रुपये की राशि कर और जुर्माने के रूप में सरकार के पास आएगी यानी कुल चार लाख करोड़ रुपये।

वहीं नकारात्मक बात यह है कि सरकार और आरबीआई को वैध मुद्रा के मुद्रण पर धन खर्च करना होता है।

 फिलहाल आम जनता (संस्थान नहीं) के पास 10 लाख करोड़ रुपये की राशि 500 और 1,000 के नोट में है।

 ऐसे में यह दावा किया जा सकता है कि अगर एक साल के लिए रुपये पर सरकारी प्रतिभूति की ब्याज दर 6.4 फीसदी हो तो सालाना 64,000 करोड़ रुपये तो मुद्रण खर्च होगा।

 तुलनात्मक रूप से देखा जाए तो सरकार के पास जो चार लाख करोड़ रुपये की राशि आएगी वह वर्ष 2016-17 के जीडीपी के 2.7 फीसदी के बराबर होगी।

 इस वर्ष के लिए राजकोषीय घाटा 3.9 फीसदी रहने का अनुमान जताया गया है।

 इसके अतिरिक्त कर अंतराल की बात की जाय तो कर प्राप्ति और कम कर संग्रह के बीच का अंतर घट सकता है।

तथ्य यह भी है कि विमुद्रीकरण से भविष्य में अवैध धन संग्रह पर अंकुश नहीं लगाया जा सकता है।

 इस पर असर डालने वाले अन्य कारक हो सकते हैं उन वेंडरों पर भारी भरकम जुर्माना जो 25,000 रुपये से अधिक वाले अपने ग्राहक का पैन नंबर नहीं देते।

 पैन या आधार संख्या न होने पर कोई अन्य पहचान चिह्नï आवश्यक किया जाना चाहिए।

 नकद लेनदेन के लिए 25,000 रुपये की अधिकतम सीमा का इस्तेमाल वैध लेनदेन करने वालों को तंग करने के लिए नहीं होना चाहिए।

अगला अहम कदम यह होना चाहिए कि सरकार चुनाव खर्च की सीमा बढ़ाए और यह तय करके कि राजनीतिक दलों का चंदा केवल चेक से आए।

 इन दलों के बैंक खातों का स्वतंत्र अंकेक्षण भी हो।

 कृषि आय पर कर लगाने का भी यह सही वक्त है क्योंकि तमाम बेनामी आय को इसकी आड़ में छिपाया जाता है।

सभी छोटे बड़े शहरों में सराफा कारोबारियों के बही खातों की जांच की जानी चाहिए।

उच्च मूल्य वाले नोट में होने वाला लेनदेन करवंचना को आसान बनाता है।

 इसलिए अगले दो सालों तक सरकार को 500, 1,000 और 2,000 रुपये के नोट हटा लेने चाहिए।

 उच्च मूल्य वाले नोट आर्थिक गतिविधियों को बल नहीं देते बल्कि बेनामी संपत्ति जमा करने में ही मदद करते हैं।

 विमुद्रीकरण का पारदर्शी और साफ-सुथरा क्रियान्वयन इस बात पर निर्भर करेगा कि बैंक और नियामकीय संस्थाओं के लोग कैसे काम करते हैं और वरिष्ठï एवं कनिष्ठï आईआरएस, आईएएस, आईपीएस अधिकारी किस तरह की भूमिका निभाते हैं।

 न्यायपालिका को भी इस प्रक्रिया में सहयोगी भूमिका निभानी होगी।

 तभी देश की अर्थव्यवस्था से जुड़ी इस प्रक्रिया को बिना किसी भय या पक्षपात के अंजाम दिया जा सकेगा।

लब्बोलुआब यह कि 100 रुपये से अधिक मूल्य वाली मुद्रा का विमुद्रीकरण आम लोगों और कारोबारियों को अपना नकद लेनदेन सीमित करने के लिए प्रेरित करेगा।

 इसकी वजह से वित्तीय क्षेत्र में जो किफायत आएगी वह देश की अर्थव्यवस्था के लिए कई तरह से लाभप्रद होगी।

, – जैमिनी भगवती।

सौजन्य – बिजनेस स्टैंडर्ड।

