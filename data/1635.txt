तेरह वर्ष बाद (अमर उजाला)।

बॉम्बे हाई कोर्ट ने बहुचर्चित हिट ऐंड रन से संबंधित मामले में फिल्म अभिनेता सलमान खान को गैर इरादतन हत्या सहित सभी आरोपों से बरी कर दिया है, जिससे एक बार फिर अभियोजन को लेकर सवाल उठ रहे हैं।

 यह कोई विरला मामला नहीं है, जिसमें निचली अदालत के फैसले को उच्च अदालत ने पूरी तरह से पलट दिया हो।

 असल सवाल अभियोजन यानी इस मामले में पुलिस के काम करने के तौर-तरीके का है, जो तेरह वर्ष बाद भी यह साबित नहीं कर सकी कि मुंबई की एक बेकरी के बाहर फुटपाथ पर सो रहे मजदूरों पर किसने नशे की हालत में टोयटो लैंड क्रूजर चढ़ा दी थी।

 इस हादसे में एक श्रमिक नुरुल्ला महबूब शरीफ की मौत हो गई थी और चार अन्य श्रमिक घायल हो गए थे।

 दरअसल इस फैसले का अहम पहलू इन मजदूरों से जुड़ा हुआ है, जिन्हें अब तक न्याय नहीं मिल सका है।

, इससे कोई इन्कार नहीं कर सकता कि किसी भी निर्दोष को सजा नहीं होनी चाहिए, वरना न्याय का मकसद पूरा नहीं होगा।

 इस मामले में सलमान खान भी अलग नहीं हैं, उन्हें अपनी कानूनी लड़ाई लड़ने का पूरा हक था और ऐसा उन्होंने किया भी।

 उनकी जगह कोई और होता, तो वह भी न्याय के हरसंभव दरवाजे पर दस्तक देता।

 मगर, क्या न्याय तक हमारे यहां सबकी समान पहुंच है।

 वास्तव में किसी भी मामले को अंजाम तक पहुंचाने में अभियोजन पक्ष की भूमिका सबसे महत्वपूर्ण होती है, लेकिन हमारे यहां का रिकॉर्ड इस मामले में अच्छा नहीं है।

, नेशनल क्राइम रिकॉर्ड ब्यूरो के आंकड़ों के मुताबिक, देश में 45 फीसदी मामलों में ही सजा हो पाती है।

 जाहिर है, प्राथमिकी (एफआईआर) दर्ज करने से लेकर अदालत में चालान पेश करने और सुबूतों और गवाहों को पेश करने में अभियोजन की क्षमता पर ही किसी भी मामले का भविष्य टिका होता है।

 सलमान खान के मामले में ही देखें, तो केस डायरी सहित कुछ दस्तावेज कहीं खो गए थे।

 यही नहीं, हाई कोर्ट ने सलमान के वकील की इस दलील को भी स्वीकार किया कि उनके रक्त के नमूने निश्चित प्रक्रिया के तहत नहीं लिए गए थे।

 वास्तव में न्यायिक सुधारों पर काफी बातें होती हैं, लेकिन इसके साथ ही अभियोजन पक्ष को मजबूत और पेशेवर बनाने पर भी गंभीरता से विचार करने की जरूरत है।

,  ।

सौजन्य :- अमर उजाला ,11.12.2015।

