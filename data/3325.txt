इंतजार कब तक (दैनिक जागरण)।

जिम्मेदार केरोसीन का कोटा स्वीकृत न होने का तर्क देकर अपना पल्ला झाड़ रहे हैं।

 क्या जिम्मेदारों को मालूम नहीं था कि शीतकाल के लिए अगर केरोसीन का कोटा नहीं भेजा गया तो ये गांव अंधेरे में डूब जाएंगे।

पौष की ठिठुरन में विस चुनाव की गर्मी घुल चुकी है।

 रीते हो रहे गांवों में भी चहल-पहल दिखाई देने लगी है।

 पर इन गांवों की दशा कब बदलेगी, इससे किसी को सरोकार नहीं।

 उत्तरकाशी जिले में उच्च हिमालयी क्षेत्र से लगे मोरी, पुरोला, नौगांव व भटवाड़ी ब्लाक के 45 गांवों का हाल ही देख लीजिए, जहां लोगों के पास अंधेरे में चिराग जलाने के लिए केरोसीन तक नहीं है।

 ऐसे ही बीसियों गांव कुमाऊं के पिथौरागढ़ जिले में हैं, जहां लोगों ने आज तक बिजली की रोशनी नहीं देखी।

 विद्युतविहीन तोक-मजरों की संख्या तो पूरे प्रदेश में चार हजार से ऊपर है।

 ऐसे में इन गांवों के लोग चिमनी व लालटेन की रोशनी में अपनी रातें गुजारते हैं।

 लेकिन, विडंबना देखिए कि अब इन गांवों में रोशनी करने के लिए केरोसीन भी नहीं बचा।

 असल में बर्फबारी के बाद इन गांवों का सड़क व मुख्य बाजारों से संपर्क पूरी तरह कट जाता है।

 ऐसे में लगभग दो महीने तो इन गांवों में ग्रामीणों को कैदी की सी जिंदगी गुजारनी पड़ती है।

 हालांकि, सरकार की ओर व्यवस्था है कि बर्फबारी से पहले ही इन गांवों के लिए खाद्यान्न व केरोसीन का कोटा पहुंचा दिया जाए, लेकिन इस बार वो भी नहीं पहुंचा।

 अब जिम्मेदार केरोसीन का कोटा स्वीकृत न होने का तर्क देकर अपना पल्ला झाड़ रहे हैं।

 सोचिए, क्या यह तर्क गले उतरने वाला है।

 क्या जिम्मेदारों को मालूम नहीं था कि शीतकाल के लिए अगर केरोसीन का कोटा नहीं भेजा गया तो ये गांव अंधेरे में डूब जाएंगे।

 सवाल यह भी है कि इन गांवों के प्रतिनिधि पिछले सोलह साल से क्या कर रहे थे।

 क्या उनके सामने ग्रामीणों ने कभी यह समस्या नहीं रखी।

 और…अगर रखी तो उन्हें इसका क्या सिला मिला।

 सच तो यह है कि चुने हुए प्रतिनिधियों ने कभी भी इन सीमांत गांवों के विकास को अपनी प्राथमिकताओं में शामिल नहीं किया।

 हमेशा ही उनकी मनोवृत्ति रही कि चुनाव के वक्त छोटा-मोटा लालीपाप थमाकर यहां की जनता का वोट हासिल कर लेंगे।

 फिर जो होगा देखा जाएगा।

 यही वजह है कि टिहरी जिले के सुदूरवर्ती गंगी गांव पहुंचने में मुख्यमंत्री को 69 साल लग गए।

 उत्तरकाशी के इन 45 गांवों का भी यही हाल है।

 अब जबकि चौथी निर्वाचित सरकार के गठन की प्रक्रिया शुरू हो चुकी है तो भविष्य के प्रतिनिधियों को कठघरे में खड़ा किया जाना ही चाहिए।

 उनसे पूछा जाना चाहिए कि आखिर यह इंतजार कब खत्म होगा।

 होगा भी या नहीं।

 यदि भाग्य विधाताओं के पास इन सवालों का जवाब नहीं है तो उन्हें सबक सिखाना भी जनता की ही जिम्मेदारी है।

 स्थानीय संपादकीय : उत्तराखंड , सौजन्य- दैनिक जागरण।

