कल्याणकारी कदम (दैनिक जागरण)।

राज्य सरकार की कोशिश है कि पूर्व के लंबित तमाम मुआवजे की प्रक्रिया तेजी से निपटाई जाए।

 इसके अलावा सरकार को विस्थापितों के राहत और पुनर्वास का भी ख्याल रखना चाहिए।

, ———।

राज्य सरकार ने कल्याणकारी योजनाओं को धरातल पर उतारने की मुहिम तेज कर दी है।

 इसके तहत भूमिहीनों को जमीन मुहैया कराने की पहल राज्य सरकार ने की है।

 योजना के तहत लगभग तीन लाख एकड़ जमीन वैसे लोगों को बांटी जाएगी जो भूमिहीन हैं।

 मुख्य सचिव ने तमाम मातहत अधिकारियों को इस बाबत निर्देश दिया है।

 राजस्व, निबंधन एवं भूमि सुधार विभाग इस बाबत प्रस्ताव तैयार करेगा।

 योजना के शुरुआती चरण में भूमिहीनों की जिलावार प्रोफाइल तैयार होगी।

 इसके बाद जमीन की बंदोबस्ती की प्रक्रिया शुरू होगी।

 राज्य सरकार ने यह भी आदेश दिया है कि जिन योजनाओं में पूर्व में जमीन का अधिग्रहण हुआ है उसका मुआवजा भी शीघ्र प्रदान किया जाए।

 सरकार का यह प्रयास सराहनीय है।

 भूमि के मुआवजे में देरी की वजह से रैयत जमीन देने को तैयार नहीं होते।

 उन्हें यह डर सताता है कि जमीन हाथ से निकल जाएगी और मुआवजा भी नहीं मिलेगा।

 इसे ध्यान में रखकर राज्य सरकार की कोशिश है कि पूर्व के लंबित तमाम मुआवजे की प्रक्रिया तेजी से निपटाई जाए।

 राज्य सरकार को इसके अलावा विस्थापितों के राहत और पुनर्वास का भी ख्याल रखना चाहिए।

 अक्सर शिकायत मिलती है कि अधिकारी इसमें कोताही बरतते हैं।

 धनबाद में जमीन के मुआवजे की राशि बिचौलिए पचा गए।

 इस मामले की जांच चल रही है।

 वैसे दोषी अफसरों को दंडित करना चाहिए जो रैयतों का हक मारना चाहते हैं।

 दरअसल जमीन को लेकर कई मोर्चे पर राज्य सरकार को जूझना पड़ रहा है।

 बिहार से पृथक झारखंड बनने के सोलह वर्ष के बाद पटना से जमीन का नक्शा लाया जा रहा है।

 मूल नक्शे की जगह अभी प्रतिलिपि मिल रही है।

 इसके अलावा जिलों में सरकारी जमीन का बड़े पैमाने पर अतिक्रमण पूर्व में हुआ है।

 इसमें गैर मजरुआ समेत अन्य प्रकृति की जमीनें शामिल हैं।

 राज्य सरकार का प्रयास है कि अतिक्रमण को हटाकर जमीन पर आवासीय कालोनी बनाई जाए।

 यह भी बेहतर कदम होगा।

 आवास की समस्या दिनोंदिन बढ़ती जा रही है।

 अतिक्रमण का सीधा असर विकास कार्यक्रमों पर पड़ता है।

 फिलहाल राज्य सरकार ने अंचलाधिकारियों को भी सतर्क किया है कि वे अतिक्रमण करने वालों के खिलाफ सख्त रवैया अपनाएं।

 भूदान की जमीन पर भी दबंगों का कब्जा है।

 आवश्यकता इस बात की है कि जिलावार सूची तैयार कर शीघ्रता से जमीन उपलब्ध कराने की योजना को मूर्त रूप दिया जाए।

 इससे शासन की लोकप्रियता बढ़ेगी।

 स्थानीय संपादकीय : झारखंड , सौजन्य – दैनिक जागरण।

