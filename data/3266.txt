शीत सत्र से उम्मीदें (अमर उजाला )।

यह जरूर थोड़ी आश्वस्त करने वाली बात है कि आज से शुरू हो रहे संसद के शीतकालीन सत्र के शुरुआती दो दिन संविधान रचयिता बाबा साहेब अंबेडकर पर केंद्रित होंगे, जिन पर होने वाली चर्चा सांसदों के साथ-साथ देशवासियों को भी लाभान्वित करेगी।

 अलबत्ता सर्वदलीय बैठक से जिस तरह का निष्कर्ष निकलकर आया है, उससे लगता है कि आगामी सोमवार से संसद का सत्र हंगामेदार होने वाला है।

 एक तरफ सरकार वस्तु एवं सेवा कर (जीएसटी) विधेयक को पारित कराने की हरसंभव कोशिश करेगी, दूसरी ओर, बिहार में एनडीए की पराजय से उत्साहित विपक्ष असहिष्णुता और महंगाई समेत कई मुद्दों पर सत्ता पक्ष को घेरने का प्रयत्न करेगा।

 देश की अर्थव्यवस्था आज जिस मुहाने पर खड़ी है, उसमें जीएसटी विधेयक का इस सत्र में पारित होना बेहद जरूरी है।

, एक तो इसलिए कि अप्रत्यक्ष कर में एकरूपता लाने से कर ढांचा व्यावहारिक होगा, साथ ही आर्थिक विकास दर में भी कुछ वृद्धि होगी, दूसरे-इससे आर्थिक सुधार को गति देने के बारे में भी अनुकूल संदेश जाएगा।

 मानसून सत्र में चूंकि कुछ भी कामकाज नहीं हुआ था, ऐसे में सत्ता पक्ष और विपक्ष, दोनों को इस बार दलीय राजनीति से ऊपर उठते हुए विधायी कामकाजों को गति देने के बारे में गंभीरता से सोचना होगा।

 लोकसभा में आठ और राज्यसभा में ग्यारह विधेयक पहले से लटके पड़े हैं।

 तिस पर इस सत्र में कई नए विधेयक भी पेश किए जाने हैं।

 एनडीए के रुख से लगता है कि वह जीएसटी पर कांग्रेस की शर्तों पर विचार कर सकता है।

, कांग्रेस जीएसटी की दर घटाकर 18 फीसदी रखने, विवादों के निपटारे के लिए एक स्वतंत्र प्राधिकरण बनाने और अंतरराज्यीय व्यापार में एक फीसदी टैक्स खत्म करने के पक्ष में है।

 यह सच है कि कांग्रेस ने पहले यह शर्त नहीं रखी थी, पर यदि इच्छाशक्ति हो, तो इस सत्र में जीएसटी पर सर्वसम्मति बन ही सकती है।

 दूसरी ओर, विपक्ष ने सहिष्णुता को बड़ा मुद्दा बनाने का जिस तरह संकेत दिया है, उस पर एनडीए का रुख कैसा रहेगा, इस पर भी बहुत कुछ निर्भर करता है।

 अलबत्ता देश और अर्थव्यवस्था की जो मौजूदा स्थिति है, उसे देखते हुए संसद के इस सत्र में दोनों पक्षों को ही संयम और समझदारी का परिचय देना चाहिए।

,  ।

सौजन्य :- अमर उजाला,26.11.2015।

