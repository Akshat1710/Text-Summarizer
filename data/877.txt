आरक्षण पर असमंजस (नवभारत टाइम्स)।

सरकार ने राष्ट्रीय पिछड़ा वर्ग आयोग को भंग कर एक नया आयोग बनाने का फैसला किया है जिसका नाम होगा राष्ट्रीय सामाजिक और शैक्षणिक पिछड़ा वर्ग आयोग (एनएसईबीसी)।

 किस जाति को पिछड़े वर्ग में रखा जाए और किसे बाहर किया जाए, इस संबंध में यह आयोग सिफारिशें करेगा, जिन्हें मानना सरकार के लिए बाध्यकारी होगा।

 हालांकि इस बारे में अंतिम फैसला संसद करेगी।

 भंग किए जा रहे राष्ट्रीय पिछड़ा आयोग से इस आयोग का बुनियादी फर्क यह होगा कि इसको संवैधानिक दर्जा हासिल होगा।

 आरक्षण हमारे देश में एक ऐसा सियासी दांव बन गया है, जिसे हर सरकार अपने-अपने तरीके से चलना चाहती है।

, विडंबना यह है कि कोई भी सरकार कमजोर तबकों की समस्याओं का कोई स्थायी समाधान ढूंढने के लिए तैयार नहीं है।

 न्यायपालिका की ओर से बार-बार पूछा जाता रहा है कि आखिर सरकारें जब चाहे तब किसी जाति को आरक्षण कैसे दे देती हैं।

 क्या उनके पास उस जाति विशेष की सही-सही संख्या का अनुमान है।

 जातिगत जनगणना के जो आंकड़े हैं, वे बेहद पुराने हैं।

 स्वतंत्र भारत में जाति आधारित कोई जनगणना हुई ही नहीं है।

 देखना है, एनएसईबीसी इन उलझनों से कैसे निपटता है।

 इस आयोग के गठन पर कुछ दलों ने सवाल उटाए हैं।

, कहा जा रहा है कि सरकार ने एनएसईबीसी के गठन का फैसला जाट आरक्षण की मांग के मद्देनजर किया है।

 जाट नेताओं और हरियाणा सरकार के बीच जो बातचीत हुई थी, उसमें पहली शर्त यही थी कि पिछड़ा वर्ग आयोग का नए सिरे से गठन हो, क्योंकि इस आयोग का कार्यकाल खत्म हो गया है।

 संदेह व्यक्त किया जा रहा है कि नए आयोग के जरिए जाट, मराठा, पटेल और कापू जैसी ताकतवर जातियों को आरक्षण के दायरे में लाने की तैयारी चल रही है।

 ऐसा होने पर चीजें और उलझ सकती हैं और इसका सबसे ज्यादा नुकसान उन समुदायों को हो सकता है, जिन्हें पिछले कुछ वर्षों में रिजर्वेशन के फायदे मिलने शुरू हुए हैं।

, जिस तरह राजस्थान में जाटों को बैकवर्ड का दर्जा दिए जाने से गूजरों को मिलने वाले लाभ समाप्त हो गए, क्योंकि जाट पढ़ाई-लिखाई और संपन्नता में उनसे कहीं आगे हैं, वही पक्रिया अब पूरे देश में दोहराई जा सकती है।

 एक तरफ सरकारी नौकरियां दिन पर दिन खत्म होती जा रही हैं, दूसरी तरफ उनमें रिजर्वेशन के लिए मारामारी हो रही है।

 अगर सरकार वाकई पिछड़े वर्गों को समाज की मुख्यधारा में लाना चाहती है तो उन्हें पढ़ाई-लिखाई में इतनी सहायता दे कि वे खुद अपने लिए अवसर प्राप्त कर लें।

 आज आलम यह है कि वंचित तबकों के बच्चे इतनी शिक्षा ही प्राप्त नहीं कर पाते कि आरक्षण का लाभ भी लें सकें।

 समय रहते इस पहलू पर ध्यान दिया जा सका तो देश एक अनावश्यक तनाव से बच जाएगा।

, सौजन्य- नवभारत टाइम्स।

