युवा हितैषी राज्य (दैनिक जागरण)।

 =": #0000;"युवाओं के बारे में बातें खूब बढ़ा-चढ़ाकर की जाती हैं, खासकर राजनीतिक क्षेत्र में उनकी ऊर्जा एवं शक्ति का इस्तेमाल भी किया जाता है, लेकिन तरुणाई को आगे बढ़ाने के लिए बिहार जैसे प्रयास किसी अन्य राज्य में नजर नहीं आते।

 इसके लिए मुख्यमंत्री नीतीश कुमार साधुवाद के पात्र हैं।

, नीतीश कुमार सरकार के एक के बाद एक फैसलों के चलते बिहार ‘युवा हितैषी राज्य’ की छवि विकसित कर रहा है।

 इस कड़ी में सबसे नया फैसला राज्य के विश्वविद्यालयों व कॉलेजों में फ्री वाई-फाई सुविधा उपलब्ध करवाने का है।

 इससे पहले स्टूडेंट क्रेडिट कार्ड तथा स्वरोजगार भत्ता जैसे फैसले खासे लोकप्रिय हो चुके हैं।

 इनमें अधिसंख्य फैसलों का वादा जदयू ने अपने चुनाव घोषणापत्र में किया था जिसे सरकार ने प्राथमिकता के आधार पर पूरा करने का प्रयास किया है।

 बिहार अपने छात्रों-युवाओं की मेधा और उपलब्धियों को लेकर हमेशा विख्यात रहा है।

 साधनहीनता के बीच शिक्षा प्राप्त करते हुए उपलब्धियों की उच्च पताका फहराने में बिहार के युवाओं का जवाब नहीं।

 ऐसे उदाहरण भी सिर्फ इसी राज्य में मिलते हैं कि आइआइटी और आइआइएम जैसे शीर्ष संस्थानों से डिग्रियां हासिल करने के बाद बिहार के युवा मोटे पैकेज ठुकराकर अपने राज्य, शहर और गांव की सेवा करने लौट आए।

 ऐसे ही जज्बे के लिए सुपर-30 के संस्थापक आनंद कुमार अंतरराष्ट्रीय शख्सियत बन चुके हैं।

 बहरहाल, बीच में ऐसा कालखंड आया जिसमें राज्य के युवा साधनों व मार्गदर्शन के अभाव में भटकते दिखे।

 यह चिंताजनक स्थिति थी।

 संतोष की बात है कि नीतीश कुमार सरकार अब इस मोर्चे पर संवेदनशीतला दिखा रही है।

 मुख्यमंत्री के युवा हितैषी दृष्टिकोण की इसलिए भी सराहना की जानी चाहिए क्योंकि उन्होंने राज्य के प्रतिकूल आर्थिक हालात के बीच छात्रों-युवाओं के लिए ऐसे फैसले किए जिनमें काफी धन व्यय होना है।

 अब यह युवाओं की जिम्मेदारी है कि वे मुख्यमंत्री के फैसलों का न सिर्फ औचित्य साबित करें बल्कि इनके पीछे छिपी मंशा को भी पूरा करें।

 मुख्यमंत्री कई बार कह चुके हैं कि बिहार का सर्वांगीण विकास शिक्षा के जरिए ही संभव है।

 किसी मेधावी की शिक्षा में कोई रुकावट न आए, इसके लिए राज्य सरकार हर संभव प्रयास कर रही है।

 छात्रवृत्ति, स्टूडेंट क्रेडिट कार्ड तथा फ्री वाई-फाई जैसे फैसले इसी कवायद की कडिय़ां हैं।

 अब इस बात पर नजर रखी जानी चाहिए कि ये सुविधाएं जिस मंशा से प्रदान की जा रही हैं, इनका इस्तेमाल उसी लक्ष्य के लिए किया जाए।

 मुख्यमंत्री खुद भी कह चुके हैं कि फ्री वाई-फाई का इस्तेमाल शिक्षा और ज्ञानवर्धन के लिए किया जाना चाहिए, न कि विकृत मनोरंजन के लिए।

 इसके लिए सरकार के साथ-साथ शिक्षकों और अभिभावकों को भी निगरानी रखनी होगी।

 आज के छात्र-युवा जीवन के सभी क्षेत्रों में भविष्य के नेतृत्वकर्ता हैं।

 यह सराहनीय है कि राज्य सरकार सूबे का भविष्य बेहतर बनाने के लिए संसाधन मुहैया करवा रही है।

 बेशक इसके दूरगामी एवं सार्थक नतीजे होंगे।

,  स्थानीय संपादकीय : बिहार , सौजन्य- दैनिक जागरण।

