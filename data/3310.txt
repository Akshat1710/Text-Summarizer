स्पष्ट है संदेश (दैनिक जागरण)।

शराबबंदी एक ऐसा निर्णय है जिसके बूते राज्य सरकार केंद्र सरकार पर भी देश भर में शराबबंदी लागू करने का दबाव बना सकती है।

 यह बिहार की शासनिक इच्छाशक्ति और सियासत के रास्ते समाज सुधार का नायाब उदाहरण है।

 यदि कड़े कानूनी प्रावधान के बाद भी इस मोर्चे पर बिहार की पुलिस डर नहीं पैदा कर पा रही है तो शासन के स्तर से बड़े निर्णय की भी संभावना बनती दिख रही है।

 जैसा कि मुख्यमंत्री नीतीश कुमार ने वैशाली जिले के बिदुपुर में निश्चय यात्र के दौरान संकेत दिया।

 उन्होंने स्पष्ट कहा कि शराब के अवैध धंधे को बढ़ावा देने वाले अधिकारियों का हाल बेउर थाने जैसा होगा।

 कार्रवाई के स्तर पर फिलहाल बेउर थाने को एक उदाहरण के रूप में देखा जा सकता है।

 शराब माफिया का साथ देने की वजह से थाने के थानेदार सहित सिपाही तक को सजा मिली है।

 डीआइजी के स्तर से की गई कार्रवाई में मुंशी और चालक तक को लाइन हाजिर कर दिया गया है।

 जानकारी मिली थी कि शराब कारोबारियों और शराब का सेवन करने वालों को इस थाने की पुलिस पैसे लेकर छोड़ देती है।

 जांच में इसकी पुष्टि हुई और कार्रवाई इस स्तर तक पहुंची।

 कोई शक नहीं कि पुलिस चाह ले तो शराब के कारोबारियों और शराबियों पर नकेल न कसी जा सके।

 अवैध कारोबार करने वालों को हौसला तब मिलता है जब कानून के रक्षक अपना ईमान गिरवी रख देते हैं।

 नीतीश कुमार के ही शासन में अपराध पर नकेल के लिए पुलिस सराही गई थी।

 लंबे समय के बाद राज्य की जनता ने जैसे खुले में सांस लेना शुरू किया।

 शराबबंदी के मामले में भी यह उपलब्धि दोहराई जा सकती है।

 शराबबंदी कानून के सम्मान के लिए आम आदमी को भी सहयोग में आगे आना होगा।

 जब पुलिस की शिकायतें ऊपर तक पहुंचेंगी तो कार्रवाई होनी तय है।

 शासन के स्तर से भी स्थानीय पुलिस की कार्यशैली पर नजर के लिए खुफिया तंत्र विकसित करने की जरूरत है।

 स्थानीय संपादकीय- बिहार।

सौजन्य- दैनिक जागरण।

