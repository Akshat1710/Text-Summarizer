पुलिस पर सवाल (दैनिक जागरण)।

झारखंड में पहले से ही पुलिस की हरकतों पर समाज सवाल उठाता रहा है।

 वहीं विभिन्न स्तरों पर न्यायालयों ने भी संज्ञान लिया है।

 इसके बावजूद पुलिस की कार्यप्रणाली में कोई सुधार होता नहीं दिखता।

 कुछ सुधार होता भी है तो कुछ न कुछ ऐसा कांड पुलिसवाले कर देते हैं जिससे पूरे समुदाय पर सवाल उठता है।

 हाल ही में नक्सलियों के नाम पर ग्रामीणों का आत्मसमर्पण कराकर कुछ पुलिसवालों ने न सिर्फ लाखों रुपये के सरकारी धन का नुकसान कराया, बल्कि पुलिस महकमे को भी कलंकित कराने का काम किया।

 अचंभे की बात है कि इसमें पुलिस विभाग के वरीयतम अधिकारियों के नाम सामने आ रहे हैं।

 यह साबित करता है कि कहीं न कहीं गड़बड़ी करनेवाले को वरीय अधिकारियों का भी आशीर्वाद प्राप्त रहा है।

 ऐसे में एक बार फिर पुलिस सवालों के घेरे में है और शीघ्र ही इस व्यवस्था में सुधार नहीं हुआ तो छवि और भी खराब होगी।

आठ ग्रामीणों को नक्सली बता सरेंडर कराने और फिर एक को बाल आरक्षी का नियुक्ति पत्र दिलाने के मामले में डीजीपी से ही गृह विभाग ने सवाल पूछे हैं।

 उन्हें यह बताने को कहा गया है कि उन्होंने किन परिस्थितियों में आठ ग्रामीणों का पुलिस मुख्यालय में सरेंडर करवाया।

 ऑपरेशन ‘नई दिशा’ के तहत 17 अक्टूबर 2016 को नौ ग्रामीणों का सरेंडर करवाया गया था।

 उन्हें इनाम की राशि और अनुदान सहित कुल 16.50 लाख रुपये भी दिए गए थे।

 सभी ग्रामीण पश्चिम सिंहभूम जिले के थे।

 मामले का खुलासा होने के बाद यह संभावना भी प्रबल है कि पुलिस के आला अधिकारी पूरे मामले को किसी तरह से ठंडे बस्ते में डाल देंगे।

 इसकी कोशिशें भी चल रही हैं।

 आरोपी और जांच करनेवाले भी एक ही विभाग के हैं और इनमें से कई लंबे समय तक साथ भी रहे होंगे।

 ऐसे में किसी के खिलाफ कार्रवाई हो, इसकी संभावना भी अभी नहीं दिखती।

 ऐसा नहीं कि फर्जी सरेंडर का यह पहला मामला है।

 इसके पूर्व भी दिग्दर्शन कोचिंग इंस्टीच्यूट के माध्यम से 514 आदिवासी युवकों का नक्सली के नाम पर फर्जी सरेंडर कराया गया था।

 खुलासे के बाद दिग्दर्शन कोचिंग इंस्टीच्यूट और इससे जुड़े कुछ दलालों को जेल की हवा तो खानी पड़ी, लेकिन पुलिस मुख्यालय के वरीय अधिकारी घेरे से बाहर ही रहे।

 यह कतई संभव नहीं कि वरीय अधिकारियों को विश्वास में लिए बगैर ऐसे संगीन मामलों को अंजाम दिया जाए।

 पुलिस ने सीबीआइ को जांच सौंपने के बाद खुद ही इसे वापस भी ले लिया है।

 लेकिन, कहीं न कहीं लीपापोती ही की गई है।

 इस घटना को अंजाम देनेवाले दो वर्ष से अधिक से सुरक्षित हैं और अब कहीं न कहीं ऐसा भी लग रहा है कि उनका बच निकलना संभव हो गया है।

 आम लोग दो वर्ष पुरानी घटना को अभी भूले भी नहीं हैं कि इस नई घटना ने पुलिस की छवि और खराब कर दी है।

 अब निश्चित तौर पर सरकार और विभाग के आला अधिकारियों को पुलिस की छवि दुरुस्त करने के लिए और मेहनत करनी होगी।

(स्थानीय संपादकीय : झारखंड), सौजन्य- दैनिक जागरण।

