फेड का झटका (नवभारत टाइम्स)।

अमेरिकी सेंट्रल बैंक फेडरल रिजर्व (फेड) ने आखिरकार एक साल के अंदर दूसरी बार ब्याज दरें बढ़ाने का फैसला ले लिया।

 बुधवार को उसने ब्याज दरों में 0.25 फीसदी की बढ़ोतरी की, जिससे अब अमेरिका में ब्याज दरें बढ़कर 0.50 से 0.75 फीसदी हो गई हैं।

 फेडरल रिजर्व ने इससे पहले दिसंबर 2015 में दर बढ़ाई थी।

 उसने संकेत दिया है कि अगले साल दो से तीन बार ब्याज दरें बढ़ाई जा सकती हैं, साथ ही यह भी कहा है कि 2018 और 2019 में भी दरों का यही रुझान रहेगा।

, फेड चेयरपर्सन जेनेट येलेन ने कहा कि अमेरिकी अर्थव्यवस्था में ग्रोथ के संकेत दिख रहे हैं और नई नौकरियों के मौके बढ़ने की उम्मीद भी दिख रही है।

 फेड अपने यहां 2 फीसदी महंगाई दर के लक्ष्य पर कायम है, ऐसे में अमेरिकी ब्याज दरों में बढ़ोतरी का साइकिल लंबा चल सकता है।

 अमेरिका की विकास दर फिलहाल तीन प्रतिशत से कम है।

 ब्याज दरों में वृद्धि से अगर वहां बचत और निवेश की स्थिति सुधरती है, तो दुनिया के कई देशों को आने वाले दिनों में इसका लाभ मिल सकता है।

 यह और बात है कि भारत उन देशों में शामिल नहीं होगा।

, अभी तो यह निर्णय भारतीय अर्थव्यवस्था के लिए किसी झटके जैसा ही है।

 एक तो वैसे ही डॉलर के मुकाबले रुपया काफी कमजोर चल रहा है, दूसरे तेल की कीमतें भी चढ़ने लगी हैं।

 अब अमेरिकी ब्याज दरें बढ़ने से भारत के पूंजी बाजार को नुकसान होना स्वाभाविक है।

 नोटबंदी के कारण विदेशी संस्थागत निवेशक पिछले कुछ समय से लगातार भारतीय बाजार में अपनी हिस्सेदारी बेच रहे थे।

 डर है कि यह प्रक्रिया कहीं और तेज न हो जाए।

 सबसे बड़ी बात यह है कि रुपये के मुकाबले डॉलर अब और मजबूत होगा, जिससे हमारा आयात महंगा हो जाएगा।

 खासकर इलेक्ट्रॉनिक सामान जैसे कैमरा, मोबाइल और लैपटॉप की कीमतें बढ़ सकती हैं।

 भारी मशीनों और कलपुर्जों का आयात भी इसके चलते महंगा हो जाएगा।

, मुख्य आर्थिक सलाहकार अरविंद सुब्रमण्यन ने बाजार को आश्वस्त करते हुए कहा है कि अमेरिका में ब्याज दर बढ़ने का भारत पर ज्यादा असर नहीं होगा और बाजार को इसकी चिंता करने की जरूरत नहीं है।

 उनके मुताबिक फेड के फैसले से अन्य देशों के मुकाबले भारत कम प्रभावित होगा, क्योंकि यहां ग्रोथ की संभावनाएं ज्यादा हैं।

 गनीमत है कि भारतीय रिजर्व बैंक ने हालात को भांपते हुए इस महीने अपनी ब्याज दरों में कोई कमी नहीं की।

 फिलहाल हमारी सबसे बड़ी मुश्किल यह है कि नोटबंदी के चलते निजी कंपनियां परेशानी झेल रही हैं।

 बाजार में मांग अचानक कम हो जाने से कुछ कारोबार बिल्कुल ठंडे हो गए हैं।

 चौतरफा मार झेल रहे बाजार में गर्माहट लाने का अकेला तरीका यह यह हो सकता है कि सरकार अपने स्तर पर निवेश बढ़ाने की कुछ बड़ी घोषणाएं करे।

, सौजन्य – नवभारत टाइम्स।

