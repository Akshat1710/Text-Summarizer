बाजार पर दोहरी मार ( अमर उजाला)।

मोदी सरकार के लिए यह अच्छी खबर नहीं है कि मुंबई शेयर बाजार का सूचकांक बृहस्पतिवार को मई, 2014 से पहले के स्तर यानी 24,000 से नीचे चला गया।

 इस सरकार के सत्ता में आने के बाद विगत 20 महीनों के दौरान सेंसेक्स 30,000 के उच्चतम स्तर तक को छू चुका है, लेकिन उसके बाद से इसमें अब तक 20 फीसदी की गिरावट दर्ज की जा चुकी है।

 इससे तात्कालिक तौर पर तो अर्थव्यवस्था को कुछ खास नुकसान नहीं होगा, सिवाय इसके कि इसकी वजह से निवेशकों के करीब दो लाख करोड़ रुपये डूब गए।

 लंबी अवधि तक यही स्थिति बनी रहती है, तो निश्चित ही इससे निवेशकों का मनोबल टूटने लगेगा।

 बाजार की गिरावट के साथ ही रुपये का मूल्य भी गिरकर सितंबर, 2013 के स्तर पर आ गया, जिससे एक डॉलर के मुकाबले इसकी कीमत 68 रुपये हो गई।

 इस गिरावट के लिए जानकार चीन की अर्थव्यवस्था में मची उथल-पुथल और कच्चे तेल के दाम में आई रिकॉर्ड गिरावट को बड़ी वजह बता रहे हैं।

, चीन में छाई मंदी का असर एशिया और यूरोप के दूसरे बाजारों पर भी पड़ा है।

 मगर यह भी सच है कि बाजार में गिरावट के लिए जितने बाहरी कारण जिम्मेदार हैं, कहीं उससे कम घरेलू कारण भी नहीं हैं।

 मसलन, इस सच्चाई के बावजूद कि वैश्विक संस्थाएं भारतीय अर्थव्यवस्था को मजबूत बता रही हैं, मेक इन इंडिया जैसे महत्वाकांक्षी कार्यक्रम के अपेक्षित नतीजे अभी नहीं मिले हैं।

 वजहें जो भी हों, जीएसटी और भूमि अधिग्रहण संशोधन कानून संसद में अटका हुआ है।

 वास्तव में चीन की मंदी तो भारत के लिए एक अवसर की तरह होनी चाहिए, क्योंकि एक ओर जहां पच्चीस साल में पहली बार चीन की विकास दर सात फीसदी से नीचे चली गई है, वहीं विश्व बैंक तक आश्वस्त है कि अर्थव्यवस्था की रफ्तार के मामले में भारत सबसे आगे रहेगा।

 जहां तक कच्चे तेल की बात है, तो इसके दाम में गिरावट भारत के लिए वरदान की तरह हो सकती है, जिसके जरिये वह अपना वित्तीय घाटा कम कर सकता है।

 आरबीआई के गवर्नर रघुराम राजन का कहना है कि नीतियों और कार्यक्रमों की घोषणा और उनके अमल के बीच अंतर जितना कम होगा, अर्थव्यवस्था उतनी ही मजबूत होगी।

 क्या सरकार के प्रबंधक उनकी बात ध्यान से सुन रहे हैं।

,  , सौजन्य :- अमर उजाला ,22.01.2016।

