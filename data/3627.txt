कारोबारी माहौल की कवायद ( दैनिक जागरण )।

विपक्ष के असहयोग के कारण भले ही सरकार को जीएसटी और उसके पहले भूमि अधिग्रहण बिल पर कामयाबी न मिली हो, लेकिन देश के कारोबारी माहौल में सुधार के संकेत मिल रहे हैं।

 सरकार बड़े उद्योगों और विदेशी निवेश के साथ-साथ उद्यमशीलता को बढ़ावा देने की नीति पर काम कर रही है ताकि रोजगार ढूंढ़ने वाले रोजगार देने वाले बनें।

 गौरतलब है कि उदारीकरण के दौर में सरकारों का पूरा जोर विदेशी निवेश लाने और बड़ी-बड़ी परियोजनाओं पर रहा।

 इसका नतीजा यह हुआ कि इस दौर में ऊंची विकास दर के बावजूद बेरोजगारी में तेजी से इजाफा हुआ।

 फिर गठबंधन राजनीति में उलझी सरकारों के पास कारोबारी कठिनाइयों को दूर करने का मौका ही नहीं था।

 इससे देश में उद्यमशीलता का वातावरण नहीं बन पाया।

 अब केंद्र सरकार का पूरा जोर देश में कारोबारी माहौल बनाने पर है।

 इसमें भी सरकार लघु उद्योगों पर विशेष ध्यान दे रही है।

 लघु उद्योगों को बढ़ावा देने के लिए सरकार 500 सेंटर खोलने की योजना पर काम कर रही है।

, प्रधानमंत्री रोजगार सृजन योजना में डेढ़ गुना वित्तीय प्रावधान किया गया है ताकि लाखों युवाओं को उद्यम शुरू करने के लिए धन की कमी आड़े न आए।

 बेरोजगार युवाओं को स्वावलंबी बनाने की योजना के तहत पिछले एक साल में 70 नए पारंपरिक कौशल प्रशिक्षण केंद्र खोले गए हैं।

 कुल पांच सौ स्थानों पर छोटे-छोटे उद्योगों को एकीकृत सुविधा पहुंचाने के लिए 500 इनक्यूबेसन सेंटर खोलने की योजना चल रही है, जिसमें से 15 सेंटरों ने काम करना शुरू कर दिया है।

 प्रधानमंत्री कौशल उन्नयन केंद्र के जरिये हर जिले में तीन हजार युवाओं को प्रशिक्षण देने का कार्यक्रम शुरू हो चुका है।

 राष्ट्रीय कौशल मिशन के तहत अब स्कूल से स्किल (कौशल) अर्थात 12वीं कक्षा पास करने के साथ-साथ कौशल की योग्यता का भी प्रमाण-पत्र दिया जा रहा है।

1देश की 60 फीसद से अधिक आबादी गांवों में रहती है, जिनमें से 50 फीसद आबादी उन युवाओं की है जिनके पास काम नहीं है।

 शहरी इलाकों को छोड़ दिया जाए तो ग्रामीण और दूरदराज इलाकों में रहने वाले लोग वित्तीय सुविधा न मिलने से अपना कारोबार शुरू नहीं कर पाते हैं।

, मोदी सरकार ने इस कठिनाई को दूर करने के लिए प्रधानमंत्री मुद्रा योजना शुरू की है।

 मुद्रा का अर्थ है माइक्रो यूनिट्स डेवलपमेंट्स रिफाइनेंस एजेंसी।

 सरकार ने इसके लिए 20,000 करोड़ रुपये का आवंटन किया है।

 इसके लिए 3000 करोड़ रुपये क्रेडिट गारंटी रखी गई है।

 मुद्रा बैंक को एक रिफाइनेंस एजेंसी के रूप में स्थापित किया गया है जो सार्वजनिक क्षेत्र के बैंकों, क्षेत्रीय ग्रामीण बैंकों, सहकारी बैंकों और गैर-बैंकिंग वित्तीय कंपनियों को रिफाइनेंस प्रदान करता है।

 ये संस्थाएं गैर-कृषि क्षेत्र में आयपरक गतिविधियों के लिए छोटे उद्यमियों को पचास हजार से लेकर दस लाख रुपये तक का कर्ज मुहैया करा रही हैं ताकि वे अपना कारोबार शुरू कर राष्ट्र की मुख्यधारा में अपना योगदान दे सकें।

 इसके लाभार्थियों में छोटा-मोटा कामकाज करने वाले लोग जैसे सब्जी विक्रेता, दर्जी, कुम्हार आदि शामिल हैं।

 इन कारोबारियों को उनकी जरूरत के मुताबिक कर्ज मुहैया कराया जाता है।

 कारोबार शुरू करने वाले नव उद्यमियों को पचास हजार रुपये तक का कर्ज दिया जाता है।

 मध्यम स्थिति में कर्ज तलाशने वालों को पचास हजार से पांच लाख रुपये तक का कर्ज दिया जा रहा है।

 तीसरी श्रेणी में उन कारोबारियों को दस लाख रुपये तक का कर्ज मुहैया कराया जा रहा है जो अपने उद्यम को आगे बढ़ाना चाहते हैं।

, फिलहाल सरकार का मुख्य जोर छोटे कारोबारियों को कर्ज मुहैया कराने पर है।

 इस साल आठ अप्रैल से शुरू हुई मुद्रा योजना के तहत अब तक 66 लाख लोगों को 42,000 करोड़ रुपये का कर्ज वितरित किया गया है और कर्ज लेने वालों में 24 लाख महिलाएं हैं।

 देश में 5.77 करोड़ छोटी इकाइयां हैं, जिन्हें बैंक से कर्ज मिलने में भारी कठिनाइयां ङोलनी पड़ती हैं।

 इन इकाइयों में 62 फीसद का स्वामित्व अनुसूचित जाति, जनजाति और पिछड़े वर्गो के हाथों में है।

 स्पष्ट है कि मुद्रा बैंकिंग से समावेशी विकास का लक्ष्य भी हासिल होगा।

 सरकार ने दस हजार करोड़ रुपये का स्टार्ट अप फंड बनाया है।

 2008 के वित्तीय संकट के बाद बैंकों की छोटे व्यवसाय को दिए जाने वाले कर्ज में कमी आई है, जबकि बड़े व्यवसायों को दिए जाने वाले कर्ज में इजाफा हुआ है।

 उद्यमियों की नई पौध तैयार करने के साथ-साथ हमें एसएमई की कठिनाइयों को भी दूर करना होगा, क्योंकि विनिर्माण क्षेत्र का अधिकांश हिस्सा इसी स्तर के उद्योगों से संबंध रखता है।

 लघु और मध्यम उद्यम क्षेत्र का देश के सकल घरेलू उत्पाद में आठ और निर्यात में 40 फीसद योगदान है।

, मैन्यूफैक्चरिंग क्षेत्र में इसका योगदान 45 फीसद है।

 देश में लगभग 3.6 करोड़ एसएमइ इकाइयां हैं, जिनमें 15.64 लाख पंजीकृत हैं।

 यह क्षेत्र आठ करोड़ से अधिक लोगों को रोजगार उपलब्ध कराता है।

1विशाल बाजार की मौजूदगी, बूढ़ा होता चीन, विकसित देशों में सेवा क्षेत्र केंद्रित विकास नीति ने भारत के लिए बेशुमार मौके पैदा किए हैं।

 दुनिया की 17.5 फीसद आबादी वाले भारत में आधी से अधिक आबादी ऐसे युवाओं की है जिनकी आयु 25 वर्ष से कम है, लेकिन श्रम बहुल भारत इस मौके का फायदा तभी उठा पाएगा जब वह अपनी विशाल श्रम शक्ति को दुनिया की जरूरतों के अनुसार बदले और देश भर में औद्योगिक कार्य संस्कृति का विकास हो।

 इसके लिए तकनीकी शिक्षा, सस्ते कर्ज के साथ-साथ गुणवत्तापूर्ण बुनियादी ढांचा भी जरूरी है।

 वक्त आ गया है कि हम मनरेगा, काम के बदले अनाज जैसी कामचलाऊ नीतियों से आगे बढ़कर शिक्षा, स्वास्थ्य, सड़क, बिजली, कोल्ड चेन, खाद्य प्रसंस्करण, उत्पादों के भंडारण-विपणन व सूचना तकनीक में भरपूर निवेश करें।

 सबसे बढ़कर यह निवेश महानगर केंद्रित न होकर देश भर में विकेंद्रित होना चाहिए ताकि उदारीकरण के लाभ का समान वितरण हो।

,  , सौजन्य :- दैनिक जागरण  ,15.01.2016 , रमेश कुमार दुबे।

