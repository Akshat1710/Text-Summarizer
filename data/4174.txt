सीरियल बनाने का आसान तरीका (दैनिक जागरण)।

वैसे तो सीरियल कई प्रकार के होते हैं, मगर आजकल सबसे ज्यादा मांग सीरियल की जिस वैरायटी की है वह है मसालेदार सीरियल।

 इसलिए हम आपको बताने जा रहे हैं मसालेदार सीरियल बनाने की रेसेपी।

 सीरियल बनाने से पहले आप उसमें डालने वाली साम्रगी जरूर लिख लें।

 जी लिखें-।

कैमरे-खूब सारे, गहने-कोई गिनती नहीं।

डिजाइनर परिधान-बजटानुसार, रिश्ते-स्वादानुसार।

हमशक्ल-सुविधानुसार, मेमोरी लॉस-बारीक कटी हुई।

सबसे पहले चार पात्रों को लीजिए।

 ठहरिए, यहां पात्र से मतलब बरतन नहीं हैं।

 पात्र बोले तो चरित्र… कैरेक्टर… समझ गए।

 ओके।

 आप चाहें तो चार से अधिक पात्र ले सकते हैं।

 इनकी संख्या अनगिनत भी हो सकती है।

 कहने का मतलब यह है कि आप जितना अफोर्ड कर सकें।

 ओके।

 सीरियल बनाने में सबसे अधिक यही सोचना पड़ता है कि कमबख्त पात्रों का क्या किया जाए।

 चलिए, हम आप को बताते हैं कि इनका क्या करना है।

 सबसे पहले तो दो पात्रों को लीजिए।

 उनको लड़वाइए।

 लड़वाइए।

 लड़वाइए।

 लड़वाइए।

 लड़वाने से जब आपको फुर्सत मिले या फिर थक जाएं तो फिर बाकी के बचे दोनों पात्रों को इन दोनों से लड़वाइए।

 फिर चारों को एक-दूसरे से लड़वाइए।

 खूब लड़वाइए।

 खूब भिड़वाइए।

 खूब उबालिए।

 जब थक जाएं तो फिर किसी से किसी की भी दोस्ती करा दीजिए।

 हर चीज की अति होनी चाहिए।

 करो ज्यादा का इरादा टाइप।

 इसलिए गाढ़ी दोस्ती करवाइए।

 दोस्ती जब खूब गाढ़ी हो जाए तो उनमें गलतफहमी छिड़क कर फूट डलवा दीजिए।

 जैसे ही कोई दूरगामी संबंध बनते दिखें उन संभावनाओं की भ्रूण हत्या कर दें।

 समय पर पात्रों के बीच शक के बीज बोएं।

 जब मन आए प्यार करवाएं।

 जब मन आए दुश्मनी करवाएं।

 मूडानुसार।

 जैसे ताश के पत्ते को शफल करते हैं वैसे ही सबके संबंधों को फेंट कर रख दीजिए।

 कौन किसका पापा है, कौन किसकी मां, कौन भाई, कौन बहन बन कर कब सामने आ जाए, यह पता ही न चले।

 मसालेदार सीरियल बनाने के लिए यह सब बहुत ही आवश्यक है।

 अब आगे बढ़ते हैं… एक बार फिर याद दिला दूं कि पात्र का मतलब चरित्र से है और चरित्र से याद आया कि अपने सीरियल में कई चरित्रों को चरित्रहीन अवश्य दिखाएं।

 तभी और मजा आएगा।

 जब जिसका मन आए उस पात्र का मानमर्दन करके रख दीजिए।

 कहने का मतलब पात्रों से कराइए।

 संबंधों और खासकर अवैध संबंधों को खूब गूंथें।

 यह ध्यान रखने की जरूरत है कि इन्हें गूंथते समय किसी बात का ध्यान न रखा जाए।

सीरियल बनाते-बनाते आप बोर हो रहे हों तो मैं आपको बताना चाहूंगा कि आप किसी भी पात्र की याददाश्त गायब कर सकते हैं।

 चाहें तो पात्र के सोये-सोये ही, चाहें तो माथे पर हल्की चोट या खरोंच लगने पर ही।

 मूडानुसार।

 जब कर सकते हैं तो जरूर कीजिए।

 भूले से भी भूलिए नहीं।

 अगर इसमें भी मजा न आए तो किसी भी पात्र का हमशक्ल डालें।

 हमशक्ल भले ही कम मात्रा में डाला जाए,मगर सीरियल की रंगत के लिए यह अति आवश्यक है।

 हमशक्ल डालने पर इस बात का ध्यान रखना चाहिए कि इसे पकाते समय आंच धीमी रखें।

 इसके बिना सीरियल पकने की कल्पना नहीं की जा सकती।

 ध्यान रखें, अच्छा सीरियल वह जो काफी देर तक पकता रहे।

 इसके लिए मैं आपको बताना चाहूंगा कि आप कुछेक फिल्मों के कई गाने ले सकते हैं।

 उन्हें सीरियल में जगह-जगह बिखेर दें।

 एक बात जो यहां ध्यान रखना है वह यह कि शादी का सीन डालना बहुत जरूरी है, लेकिन पहले शादी की छोटी-बड़ी सभी रस्मों की भस्म का चूर्ण बना लें फिर उसे डालें।

 मजा आएगा।

 डिजाइनर कुर्ते-साड़ियां, जूलरी अवश्य डालना चाहिए।

 इससे क्या है कि सीरियल देखने में चित्त आकर्षक लगता है।

 भले ही वह कितना भी कृत्रिम क्यों न हो।

सीरियल बनाते समय अपेक्षित सावधानियां: जब कभी आप रियल में सीरियल बनाने बैठें तो कुछ बातों पर अवश्य ध्यान दें।

 सबसे पहले तो आप को यह याद रखना है कि अभिनय पात्रों से नहीं कैमरों से करवाना है।

 दूसरा, कसम है जो इसमें कोई कहानी डाली।

 अगर भूले से कोई कहानी डाल भी दी तो ध्यान रखें कि उसका कोई उद्देश्य नहीं होना चाहिए।

 नजर हमेशा टीआरपी की आंच पर होनी चाहिए।

 जैसे टीआरपी की आंच कम हो वैसे ही सीरियल में जायका बढ़ाने के लिए इसमें जोर का झटका दीजिए।

 झटका मतलब तड़का।

 तड़का किसी चीज का हो सकता है।

 कुछ भी हो सकता है।

 बिना सिर-पैर के।

 बिना ओर-छोर के।

 उदाहरण देकर अपनी बात स्पष्ट करता हूं।

 मसलन, अचानक किसी पात्र को मार कर सीरियल की कढ़ाई से बाहर कर दीजिए या किसी पात्र को अचानक उसके अंदर टपका कर शामिल कर लीजिए।

 ऐसे-ऐसे तड़के दीजिए कि चंदूखाने के गपोड़ी भी कभी सपने में न सोच पाएं और जिसे देखकर स्वयं विधाता भी अपनी रचनात्मकता को लेकर हीनभावना से भरकर बोल उठें,‘ओ माई गॉड।

’ कुल मिलाकर सीरियल ऐसा होना चाहिए जो जुबान पर चढे़, मगर दिमाग-आत्मा के लिए सर्वथा वर्जित हो।

 अनूप मणि त्रिपाठी , सौजन्य- दैनिक जागरण।

