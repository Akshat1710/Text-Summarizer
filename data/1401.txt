निराशाजनक त्रैमास में आने वाली फिल्मों से उम्मीद (हिन्दुस्तान)।

सुनील मिश्र, फिल्म समीक्षक, अगर बाजार नहीं है, तो सिनेमा का अर्थ क्या है।

 सिनेमा का अर्थ से बड़ा गहरा रिश्ता है।

 सबसे ज्यादा चकाचौंध, सबसे ज्यादा ग्लैमर, सबसे ज्यादा वैभव और सबसे ज्यादा रईसी यदि हमारे यहां बाजार-व्यवसाय के किसी माध्यम से प्रकट होती है, तो वह सिनेमा ही है।

 बड़े से बड़ा फिल्म निर्माण घराना या बड़े से बड़ा स्टार निर्माता अधिक से अधिक युक्तिपूर्ण तरीकों से फिल्म बनाते हुए सिर्फ एक बात ही सोचा करता है और वह है अपने लगाए हुए धन का कई गुना विस्तार के साथ लौटकर आना।

 ऐसा न होना गहरी निराशा देता है।

 इस जोखिमपूर्ण व्यवसाय के किस्से अनेक हैं।

 बड़े-बड़े घराने घाटे की वजह से बैठ गए।

 कई निर्माताओं ने तो इस काम से ही तौबा कर ली।

, सिनेमा का आज वही दृश्य है, सफलता की कहीं कोई गारंटी नहीं।

 अब फिल्में सफल नहीं हुआ करती हैं।

 यूं कह लीजिए कि अब फिल्में चला नहीं करती हैं।

 वयस्क और युवा उम्र में ऐसा कोई सितारा नजर नहीं आता, जिसके साथ कोई दावा किया जा सके।

 ऐसे कलाकारों के सहारे सिनेमा का वर्तमान है, जिनका अपना वर्तमान भी अधिक से अधिक दो-तीन वर्ष का होगा।

 आखिर वे सब भी या तो प्रस्थान करेंगे या फिर अपनी भूमिकाएं बदलेंगे।

 विकल्प की नई पीढ़ी तैयार नहीं हो पाई है।

 अपेक्षाकृत युवा सितारे आकृष्ट नहीं करते।

 वे या तो किसी निर्माता घराने या वितरक कंपनी के परिवार से आए हैं या फिर निर्देशक के बेटे हैं, पर अपने पिता या निर्माता से अधिक योग्य नहीं।

 इनका भविष्य क्या होगा, समझा जा सकता है।

 बड़े पिता के बेटे थे, इसलिए उत्साहपूर्वक इन्हे लॉन्च भी किया गया, पर इनमें वह दम नहीं दिखा कि ये अपने बूते पांच साल भी चल पाएं।

 बेशक कुछ अपवाद हैं।

 हमारे यहां सिनेमा में नायिका की सक्रियता की उम्र नायक से काफी कम होती है।

 अनेक नायिकाएं कुछ समय बाद अपने ही नायक की भाभी, बहन और कई बार तो मां बनकर आती दिखाई पड़ी हैं।

 इस समय जो बड़े नायक हैं, अपनी पारी या परिपाटी बदलने तक इनकी जगह कोई लेने से रहा, पीछे ऐसा कोई चमकता सितारा दिखता भी नहीं।

, मार्च के बाद इस साल का दूसरा त्रैमास शुरू हो गया है, जो पिछले वर्षों की तरह बढ़ती जाती गरमी, उमस और आलस्य का ही रहेगा।

 इस अवधि में देखने में आया है कि किसी बड़ी फिल्म के उत्साहजनक रूप से आने की संभावना नजर नहीं आती।

 इसी बीच देश-विदेश में आईपीएल जैसे खेल शुरू हो जाएंगे और दर्शक की दीवानगी सिनेमा से ज्यादा खेलों में सिर खपाने की होगी, जाहिर है, सिनेमा ऐसे में प्रभावित होगा।

 निर्माता बड़े बजट की फिल्मों को रिलीज करने से बचना चाहेंगे।

 ऐसे में, कम लागत और अज्ञात कुलशील कलाकारों के साथ बनकर आई फिल्में सिनेमाघरों का हिस्सा बनेंगी।

 सबसे ज्यादा मुश्किल आएगी मल्टीप्लेक्स और मॉल के सिनेमाघर की संस्कृति को, जहां टिकट के टक्कर के पॉपकॉर्न व कॉफी बिका करते हैं।

 जहां किसी एक बुरी फिल्म को देखना, ऐसे तमाम खचार्ें के साथ ज्यादा घाटे का सौदा साबित होता है।

 इन जगहों पर प्राय: शो कैंसिल हुआ करेंगे।

 जब यह देखा जाने लगेगा कि टिकट से प्राप्त होने वाली आमदनी से ज्यादा प्रदर्शन का खर्च है, तो ऐसे में सिनेमाघर मालिकों को शो को स्थगित करना ही ज्यादा सुहाएगा।

 हालांकि अपवादस्वरूप कह लें या चमत्कारस्वरूप, ऐसे माहौल में कुछ फिल्में अचानक से चल निकलती हैं और ठीक-ठाक, बल्कि इतनी कमाई कर लेती हैं कि निर्माता से सितारे तक के चेहरे पर पर्याप्त मुस्कान नजर आ जाती है।

, यह सही है कि सितारा आकर्षण से परे फिल्म का चल पाना एक कठिन संघर्ष है।

 निर्माता प्राय: फिल्में बनाकर उसके प्रदर्शित होने का इंतजार करते हैं।

 बारहों महीने बड़े सितारे अपनी इच्छा से फिल्म का प्रदर्शन तय करते हैं और सिनेमाघर आरक्षित करा लेते हैं।

 उनके लिए यह दूसरा त्रैमास थोड़ा उम्मीद भरा होता है, जब उनको अपने कवच से बाहर आने का मौका मिलता है।

 यदि उनकी फिल्म चल गई, तो कवच से बाहर आना और दुनिया का उजाला देखना सार्थक है, अन्यथा चुनौतियों में दबे, सिमटे और सहमे मंझोले निर्माताओं की राह कहां आसान हो पाती है।

 उम्मीद की जानी चाहिए कि यदि बड़ी फिल्मों से वातावरण रिक्त रहता है, तो कुछ सार्थक, अच्छी, मनोरंजक और दिलचस्प फिल्मों का मार्ग प्रशस्त हो सकेगा।

सौजन्य- हिन्दुस्तान।

