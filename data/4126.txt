बेहतरी की आस (बिजनेस स्टैंडर्ड)।

बीते शुक्रवार को केंद्रीय सांख्यिकी कार्यालय (सीएसओ) ने चालू वित्त वर्ष के लिए भारत के सकल घरेलू उत्पाद (जीडीपी) की वृद्घि को लेकर पहला अग्रिम अनुमान जारी किया।

 उसका आकलन है कि वित्त वर्ष 2016-17 के दौरान भारत की जीडीपी वृद्घि 7.1 फीसदी रहेगी, जो पिछले साल की 7.6 फीसदी की वृद्घि से कम होगी।

 सीएसओ के अनुसार वृद्घि में तेजी आएगी और कृषि क्षेत्र से संकेत खुशगवार नजर आ रहे हैं।

 लगातार दो वर्षों से सूखे की मार झेलने वाले कृषि क्षेत्र की वृद्घि 0.2 फीसदी सिकुड़कर फिर केवल 1.2 फीसदी की उछाल ही दर्ज कर पाई थी लेकिन इस साल उसमें 4.2 फीसदी की अच्छी खासी तेजी आने की उम्मीद है।

 प्रथमदृष्टïया यही प्रतीत होता है कि नोटबंदी भारतीय अर्थव्यवस्था को उतनी बुरी तरह से प्रभावित नहीं करने जा रही, जितना उसे लेकर डर व्यक्त किया जा रहा था, लेकिन यह निराधार निष्कर्ष है।

 पूरे वर्ष की वृद्घि के लिए यह आकलन व्यापक रूप से 31 अक्टूबर, 2016 तक संग्रहित आंकड़ों पर आधारित है और नोटबंदी का ऐलान उसके बाद 8 नवंबर को ही किया गया था और इस नतीजे पर पहुंचने के लिए वास्तव में भारतीय अर्थव्यवस्था पर उसके प्रभाव को दृष्टिïगत नहीं किया गया है।

यहां तक कि यदि नोटबंदी के दुष्प्रभावों की इन आंकड़ों में अनदेखी कर दी जाए, तब भी तमाम चिंतित करने वाले पहलू मौजूद हैं।

 सबसे अधिक चिंताजनक तो निवेश में आई सुस्ती है।

 सीएसओ का कहना है कि निवेश के मानक संकेतक सकल स्थायी पूंजी निर्माण दर (जीएफसीएफ) असल में 2016-17 के दौरान घट जाएगी।

 वर्ष 2015-16 के दौरान इसमें 3.9 फीसदी की ठीक ठाक बढ़ोतरी हुई थी।

 यहां तक कि यह भी बेहद संदिग्ध आकलनों पर आधारित है।

 वास्तव में जीएफसीएफ पहली छमाही में 4.4 फीसदी गिरावट का साक्षी बना और इसी अवधि के आंकड़े आकलन में समाहित हैं।

 अगर इसमें पूरे वर्ष के लिए महज 0.2 फीसदी गिरावट का अनुमान लगाना होता तो सीएसओ को यही अपेक्षा होती कि अक्टूबर के बाद औद्योगिक गतिविधियों में खासी तेजी आए, जबकि इसी दौर में नोटबंदी के कारण आर्थिक गतिविधियों पर काफी कुठाराघात हुआ।

 मौजूदा या नियोजित निवेश के अन्य आकलन भी बहुत सुखद नहीं है।

 सेंटर फॉर मॉनिटरिंग इंडियन इकनॉमी (सीएमआईई) के आंकड़ों के अनुसार दिसंबर में नई परियोजनाओं का ऐलान तीन तिमाहियों के लिहाज से सबसे अधिक सुस्त रहा।

 किसी भी कायाकल्प के लिए बहुत तेजी की दरकार होगी और हाल फिलहाल इस रुझान में तेजी आने के कोई संकेत नहीं दिखते।

 सरकार अगर इस अंतर की भरपाई करेगी तो कुछ लोगों का हैरान होना स्वाभाविक है।

 पिछले कुछ वर्षों के दौरान सरकार ने अपने दायरे का काफी विस्तार किया है और अब अतिरिक्त व्यय के लिए उसकी गुंजाइश भी सीमित है।

 बहरहाल, किसी भी सूरत में निजी कारोबारी निवेश के आगे सार्वजनिक निवेश बौना ही होता है।

सीएसओ आकलन के अनुसार सरकार को कुछ अन्य कार्य भी करने होंगे।

 पिछले वित्त वर्ष में सरकार का व्यय 2 फीसदी बढ़ा था, जबकि इस वर्ष इसमें 24 फीसदी की तेजी आने का अनुमान है।

 यह सचमुच हैरतअंगेज आंकड़ा है, जिस पर राजकोष से जुड़े विश्लेषकों को चिंतित होना चाहिए।

 वास्तव में केंद्रीय बजट निर्माण की प्रक्रिया में इन आंकड़ों के निहितार्थ विचलित करने वाले हैं।

 परंपरागत तौर पर पहला अग्रिम आकलन बजटीय गुणाभाग का आधार होता है।

 यदि इस वर्ष सरकार इस पर समुचित ध्यान दिए बिना आगे बढ़ती है तो यह अनुचित होगा।

 हालांकि नॉनिमल जीडीपी के बजटीय अनुमान से अधिक बढऩे का आकलन पेश किया गया है, जो कुछ राजकोषीय गुंजाइश बनाता है लेकिन अगर बजट को विश्वसनीय बनाना है तो नोटबंदी के प्रभाव और निवेश में निरंतर गिरावट का भी संज्ञान लेना होगा।

, सौजन्य – बिजनेस स्टैंडर्ड।

