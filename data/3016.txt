पंजाब में कांग्रेस राज (दैनिक ट्रिब्यून)।

चुनौतियों भरी राह कैप्टन की।

आखिरकार एक दशक के वनवास के बाद पंजाब में कांग्रेस सरकार की कमान कैप्टन अमरिंदर सिंह ने थाम ही ली है।

 सादगी के समारोह में कांग्रेस उपाध्यक्ष राहुल गांधी व पूर्व प्रधानमंत्री मनमोहन सिंह की मौजूदगी में कैप्टन ने शपथ ली।

 सात कैबिनेट व दो राज्य मंत्रियों के शपथ ग्रहण समारोह में कयास इस बात को लेकर थे कि क्या चुनाव अभियान के अंतिम दिनों में पार्टी में शामिल क्रिकेटर से राजनीतिज्ञ बने नवजोत सिंह सिद्धू को उपमुख्यमंत्री बनाया जाता है या नहीं।

 मगर ऐसा नहीं हुआ क्योंकि वरिष्ठ कांग्रेसी इसके पक्ष में नहीं थे।

 वहीं मंत्रिमंडल में दो महिलाओं व दो दलितों को शामिल करके संतुलन का प्रयास भी हुआ है।

 बहरहाल, शपथ ग्रहण समारोह सिद्धू की जिम्मेदारी और पाक से आई मुख्यमंत्री अमरिंदर सिंह की मित्र अारूसा आलम की वजह से भी चर्चा में रहा।

 अारूसा इसे भारत-पाक संबंधों में उम्मीद के रूप में देखती हैं, जो सीमाओं में बंटे दोनों पंजाबों के बीच से शुरू हो सकती है।

 पांच राज्यों के विधानसभा चुनाव में अकेले पंजाब में कांग्रेस की वापसी हुई है अन्यथा अन्यत्र कांग्रेसमुक्त भारत की मुहिम ही नजर आई।

 बहरहाल, पंजाब कांग्रेस के दिग्गजों के प्रयासों व अकाली सरकार के विरुद्ध उपजे जनाक्रोश ने पंजाब में राजनीतिक परिदृश्य बदल दिया है।

वैसे कैप्टन अमरिंदर सिंह सरकार की आगे की राह इतनी सरल भी नहीं है।

 राज्य की जर्जर अर्थव्यवस्था को पटरी पर लाना आसान भी नहीं होगा।

 राज्य पर बढ़ता कर्ज का बोझ घटाना व लोकलुभावनी योजनाओं का क्रियान्वयन आसान नहीं होगा।

 इस संकट के आकार को महसूस करते हुए कैप्टन ने शपथ ग्रहण समारोह को बड़े  तामझाम से दूर रखा।

 नशे के काले साम्राज्य से पंजाब की मुक्ति भी उनकी बड़ी चुनौती रहेगी।

 इसमें दो राय नहीं है कि यह काला धंधा राजनीतिक संरक्षण के बिना नहीं चल रहा था।

 बादल सरकार व परिवार के करीबी लोगों पर भी संरक्षण के आरोप लगते रहे हैं।

 पुलिस-प्रशासन पर भी संदेह की सुई उठती रही।

 हालांकि कैप्टन ने समयबद्ध ढंग से नशे के कारोबार को खत्म करने का वादा किया है, मगर अंतर्राष्ट्रीय सीमा पर पाक-अफगान माफिया की गतिविधियां नियंत्रित करना बड़ी चुनौती होगी।

 किसानों की  आत्महत्या, खेती के संकट, एसवाईएल की जटिल समस्या, बेरोजगारी, सड़क परिवहन से जुड़ी कई ज्वलंत समस्याएं नई सरकार के सामने रहेंगी।

 उम्मीद की जानी चाहिए कि दूसरी बार मुख्यमंत्री बने कैप्टन अमरिंदर का पुराना अनुभव इन चुनौतियों से मुकाबले में काम आयेगा।

 भरपूर बहुमत से सत्ता में आई कांग्रेस सरकार आत्मविश्वास से भरी नजर आ रही है।

, सौजन्य- दैनिक ट्रिब्यून।

