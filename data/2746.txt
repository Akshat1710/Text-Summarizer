सम्मान वापसी बनाम किताब वापसी (अमर उजाला : Editorial)।

वैचारिक असहमति और उन असहमतियों के आधार पर विमर्श होना लोकतांत्रिक समाज का भूषण होता है, लेकिन कथित असहिष्णुता के खिलाफ जारी साहित्यिक-सांस्कृतिक-फिल्मी और वैज्ञानिक जगत में जारी वैचारिक आलोड़न को क्या इसी कसौटी पर देखा-परखा जा सकता है।

 सम्मान वापसी के विरोधी आरोप लगा रहे हैं कि इसके पीछे राजनीतिक विचार और ताकतें काम कर रही हैं।

 इसके लिए सम्मान वापसी विरोधियों को एक पर एक होती रही घटनाओं ने तार्किक सवाल उठाने का मौका दे दिया है।

, प्रतिरोध की आवाजों के उठने के अगले ही दिन देश की सबसे पुरानी पार्टी कांग्रेस की अध्यक्ष सोनिया गांधी असहिष्णुता के खिलाफ राष्ट्रपति प्रणब मुखर्जी के दरबार में पहुंच गईं।

 यह तो उनकी व्यक्तिगत मुलाकात थी।

 इसके ठीक अगले दिन उन्होंने सवा सौ नेताओं के लाव-लश्कर समेत बाकायदा जुलूस निकालकर राष्ट्रपति से शिकायत कर डाली।

 मौजूदा दौर में एजेंडा तय करना और किसी भी घटना या हादसे को उत्सवी रंग देना मीडिया का काम हो गया, लिहाजा असहिष्णुता का यह लाव-लश्करी विरोध मीडिया के लिए आकर्षक बन गया और इस नाते कांग्रेस खबरों के केंद्र में बनी रही।

 इससे साफ है कि पहले लेखकों का विरोध और फिर कांग्रेस का कदम कहीं न कहीं सोची-समझी रणनीति के तहत हुए।

 होना तो यह चाहिए था कि इन घटनाओं के बीच जुड़े तंतुओं की पड़ताल की जाती, लेकिन ऐसा नहीं हो रहा है।

, ऐसा नहीं कि सम्मान वापसी और इस अभियान के पीछे सक्रिय कांग्रेस की रणनीति को जोड़ने और फिर उनका सामूहिक विरोध करने की कोशिश नहीं हो रही।

 कांग्रेस का विरोध करने की जिम्मेदारी राजनीति के अखाड़े में होने के चलते भाजपा की है।

 वह अपने तईं कर भी रही है।

 हालांकि प्रतिरोध के संदर्भ में कांग्रेस की भूमिका के खिलाफ भाजपा के विरोध को कितने सही परिप्रेक्ष्य में रखा और देखा जा रहा है, यह किसी से छिपा नहीं नहीं है।

 लिहाजा इसका फैसला तो पाठकों और लोगों पर ही छोड़ देना चाहिए।

 पर सम्मान वापस करने वालों के खिलाफ युवाओं की एक टोली जरूर निकल पड़ी है।

 उन्होंने ′किताब वापसी′ नाम से अभियान छेड़ दिया है।

 इस अभियान को हालांकि सम्मान वापसी के समर्थक कुपढ़ लोगों का आंदोलन बता रहे हैं।

 इसे ज्ञान और बौद्धिक संपदा का अपमान भी बताया जा रहा है।

 प्रतिरोध के प्रति आंदोलन को नकारने का यह तरीका असहिष्णु अंदाज में चलाया जा रहा है।

, प्रतिरोध की आवाज की मुखालफत करने वालों को अलोकतांत्रिक बताते वक्त उनके विरोधी खुद को ऐसे पेश कर रहे हैं, मसलन वे खुद श्रेष्ठ हों।

 जबकि किताब वापसी का समर्थन करने वालों का तर्क है कि जब किसी को सम्मान मिलता है, तो उस संस्कृति या साहित्यकर्मी की रचनात्मक प्रसिद्धि में इजाफा ही होता है।

 सम्मान-पुरस्कार के साथ धन चाहे किेतना भी कम मिले, यश जरूर मिलता है।

 सम्मान के साथ मिले यश की माया के साथ उनकी फिल्मों, किताबों या पेंटिंग की बिक्री बढ़ जाती है और इस तरह उनके पास यश की नाव पर चढ़कर लक्ष्मी भी आ जाती हैं।

 सम्मान के बाद मिले यश और उसके आर्थिक तंत्र की माया को हिंदी के शलाका पुरुष नामवर सिंह भी स्वीकार कर रहे हैं।

 उन्होंने अपने एक आलेख में कहा है कि आप सम्मान तो वापस कर सकते हैं, पर इस अवधि में हासिल यश-कीर्ति को किस तरह वापस कर सकते हैं।

, लेखक चाहे पक्ष का हो या विपक्ष का, उसके कार्यकलाप भी सार्वजनिक विमर्श की वस्तु होते हैं।

 पर सम्मान वापस करने वाले सार्वजनिक और स्वस्थ विमर्श से बच रहे हैं।

 नरेंद्र मोदी की सरकार को प्याज, दाल और तेल की महंगाई पर घेरा जा सकता था।

 विपक्ष और संस्कृतिकर्मी इन संदर्भों में सरकार का विरोध करते, तो जनता के बीच उनकी साख बनती।

 चर्चा अगर सूखा और रबी की फसल की बुआई में हो रही देरी पर होती, तब भी कोई बात होती।

 पर ऐसा कुछ नहीं हो रहा है।

, -उमेश चतुर्वेदी।

सौजन्य :- अमर उजाला , 8.11.2015।

