तथ्यों का मर्जी मुताबिक अर्थ निकालने का युग (दैनिक भास्कर)।

प्रीतीश नंदी, बचपन में ही मुझे सच जरूरत से ज्यादा महत्व दिया गया विचार या गुण लगता था।

 आप पर निर्भर है कि आप इसे विचार मानते हैं या गुण।

 मेरे माता-पिता दोनों ही स्कूल टीचर थे और वे इन मूल्यों को बहुत गंभीरता से लेते थे।

 मैं उनके दृष्टकोण का सम्मान करता था (यह एकमात्र ईमानदार दृष्टिकोण था) लेकिन, मैं था ठीक दूसरी तरफ।

 मेरे दिमाग में सच और कल्पनाशीलता के बीच लड़ाई चलती रहती थी।

 मैं जानता था कि मैं किस ओर रहना चाहता था।

 मेरी कविताओं की पहली किताब तब आई जब में 16 साल का था।

 यह असंदिग्ध बयान था अौर इसके साथ सत्य पीछे चला गया और कल्पनाशीलता ने मेरे जीवन पर कब्जा कर लिया।

, एक दशक और तीस किताबें लिखने के बाद मैं फिर उसी रणभूमि पर लौट आया हूं।

 लेकिन, इस बार मैं दूसरी तरफ हूं।

 इमरजेंसी के वर्षों ने मेरे ऊपर गहरा असर डाला है और मुझे अहसास हुआ कि सत्य और कल्पना के बीच चुनाव हमेशा आसान नहीं होता।

 इसलिए मैंने पत्रकारिता के लिए कविता छोड़ दी।

 मैंने जैसा देखा उसके मुताबिक मेरे सामने यही एकमात्र विकल्प था।

 मैंने सोचा और सच तो यह है कि मेरा भरोसा था कि मेरे शब्द मेरे आसपास की दुनिया बदल सकते हैं (इंदिरा गांधी ने मुझे आगाह किया था कि आगे जाकर मुझे इस धारणा को लेकर सबक मिलेगा)।

पत्रकारिता बहुत कड़ी टास्क मास्टर होती है।

 मैं बहुत कड़ी मेहनत करता.. बहुत-बहुत प्रयास करता जैसा कि अब अनुपलब्ध ‘द इलस्ट्रेटेड विकली ऑफ इंडिया’ के अंक आप को बताएंगे, यदि वे कहीं आपको मिल जाएं।

 सप्ताह-दर-सप्ताह हम बहुत ही रोमांचक न्यूज स्टोरी करते, ऐसी जो कोई अन्य पत्रिका नहीं कर पाती।

 यह अलग ही किस्म की पत्रकारिता थी।

 कभी-कभी हम सफल होते।

 एक मुख्यमंत्री को इस्तीफा देना पड़ा या कोई सरकार गिर जाती।

 लेकिन, ज्यादातर हम नाकाम ही रहते।

 प्रयास के अभाव में नहीं बल्कि इसलिए कि उस जमाने में व्यवस्था से मुकाबला करना आसान नहीं था।

 भ्रष्ट लोग अच्छी तरह जमे बैठे थे।

, लेकिन, यह बहुत ही साहसी यात्रा रही।

 एक दशक बाद जब मैंने पूर्णकालिक पत्रकारिता छोड़ने का फैसला कर टाइम्स ऑफ इंडिया में संपादक का पद छोड़ दिया, तो मेरे सामने फिर वही दुविधा थी।

 क्या मुझे सच को खोज निकालने के काम पर डटे रहना चाहिए,जो आमतौर पर घिनौना सच ही निकलता था और मैं इसे खोज भी लेता तो यह मुझे मन की मुकम्मल शांति नहीं देता था।

 या मैं कल्पना की दुनिया में बेहतर स्थिति में था, जहां प्रत्येक शब्द मैं जो इस्तेमाल करता था, लगभग शून्य से मैं जो बिंब निर्मित करता था, जो भी सपना मैं देखता था वह जादुई तरीके से, आश्चर्यजनक रूप से मेरा ही होता था।

सत्य और कल्पना के बीच संघर्ष जारी रहा।

 लेकिन, अब मैं खुश था कि मुझे एक को तरजीह देकर दूसरे का चुनाव करने की जरूरत नहीं रही।

 मैं अपने कॉलम लिखता रहा।

 मैं संसद में पहुंचा और मुझे फिर अहसास हुआ कि व्यवस्था उसे बदलने की कोशिश करने वालों की तुलना में बहुत बड़ी और बहुत ज्यादा शक्तिशाली है।

 हां, मैंने किताबें लिखी, कुछ फिल्में बनाईं, दूर-दूर तक यह देखने के लिए यात्राएं कीं कि वह दुनिया, जिसे मैं किसी वक्त बदलना चाहता था, क्या मुझे बदल सकती है।

 मुझे ऐसी सार्थकता दे सकती है, जो मुझे हमेशा ही चकमा देती दिखाई देती है।

, इस बीच कम्युनिज्म का पतन होकर अंत हो गया।

 देश के हृदय प्रदेशों की राजनीति में कभी प्रभावशाली रहे समाजवाद की भी पकड़ छूट रही थी।

 अभिमान और बर्दाश्त के बाहर अहंकारी कांग्रेस का तो खुद से ही संपर्क खत्म होने लगा।

 अब यह वह पार्टी नहीं रही, जो देश को बांधे रख सकती हो।

 अपनी हर गलती के साथ यह कमजोर होती गई और चाहे पार्टी नेताओं ने इसकी ओर से आंखें मुंद रखी थी, मतदाताओं ने अपना मन बना लिया था।

 वे सारे संभव और व्यावहारिक विकल्पों को तलाश रहे थे।

 उन्होंने वीपी सिंह और चंद्रशेखर जैसे नेताओं के साथ प्रयोग किए, दोनों उल्लेखनीय व्यक्तित्व थे पर दुर्भाग्य से दोनों लंबे समय प्रधानमंत्री नहीं रहे।

 फिर देवेगौड़ा और इंद्रकुमार गुजराल आए, जिन्हें पता नहीं था कि वे 7 रेसकोर्स रोड पर कर क्या रहे हैं।

इस बीच कांग्रेस फिर लौटी और नरसिंह राव में वे महान गुण खोजने का प्रयास करने लगी, जो उनमें थे ही नहीं।

 वे तो इतना ही जानते थे कि कैसे कम से कम बोला जाए।

 सौभाग्य से उनका यह गुण उन्हें उनके कॅरिअर में से निकाल ले गया।

 वाजपेयी के वर्षों में मैं संसद में था और मुझे स्पष्ट हो गया कि भारत उससे कहीं तेजी से बदल रहा है, जितना लोग समझ रहे हैं।

 मनमोहन के दो कार्यकाल, पहला वह जिसने बदलाव लाकर भारत को पहली पंक्ति के देश में ला दिया और दूसरे ने सब कुछ नष्ट कर दिया।

 जमीनी जुड़ाव न रखने वालों ने उनकी सरकार पर कब्जा कर लिया और वे असहाय होकर देखते रहे।

 यह कांग्रेस के अंत की शुरुआत थी।

, फिर मोदी तारणहार बनकर आए और पहली बार दक्षिणपंथ को भारतीय राजनीति में गंभीरता से पैर जमाने का मौका मिला।

 वाजपेयी ने नेहरू की पुरानी परम्परा का अनुसरण किया।

 मोदी ने तुरंत भांप लिया कि दोनों के लिए भविष्य में कोई जगह नहीं है।

 अब राजनीति की नई भाषा की जरूरत है, एक नई कल्पना।

 एल्विस की तरह सत्य तो बहुत पहले ही इमारत छोड़कर चला गया था।

 वास्तविकता तो यह थी कि अब सत्य और कल्पना के बीच संघर्ष नहीं था।

 अब वे एक ही सिक्के के दो पहलू थे।

 आप जैसा चाहो वैसा उलटो-पलटो।

, उस अर्थ में मेरी जिंदगी ने भी सर्कल पूरा कर लिया।

 बरसों बाद मुझे यह अहसास हो गया था कि सत्य और कल्पना वास्तव में कभी संघर्ष में थे ही नहीं सिर्फ मेरे दिमाग के अलावा।

 ट्रम्प इसे पोस्ट ट्रुथ पॉलिटिक्स का युग कहते हैं, जिसमें आप तथ्यों को मर्जी मुताबिक चुन सकते हैं और जिस भी निष्कर्ष पर पहुंचना चाहो, पहुंच सकते हो।

 लोकप्रिय कल्पनाओं की रिफॉर्मेटिंग।

 दोनों को मिला दें और आपकी आंखों के सामने असंभव होने लगेगा।

 कविता व राजनीति एक साथ आ रहे हैं, फंतासी व वास्तविकता मिल रहे हैं, इतिहास व धर्म, नफरत व उम्मीद, क्रोध और सुलह-सफाई, सोशल मीडिया व आर्टिफिशियल इंटेलिजेंस सब एक और समान हो रहे हैं।

 उस दुनिया में सबकुछ और कुछ भी नहीं, जहां कुछ भी सबकुछ नहीं है।

 यानी ज्यादा से ज्यादा जीरो सम गेम।

 नफा-नुकसान सब बराबर।

 जीवन ऐसा ही है।

 ऐसी ही भिन्नताओं के साथ हमने जीना सीखा है।

(ये लेखक के अपने विचार हैं।

)।

प्रीतीश नंदी।

वरिष्ठ पत्रकार।

एवं फिल्म निर्माता।

@., सौजन्य- दैनिक भास्कर।

