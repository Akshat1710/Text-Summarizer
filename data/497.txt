उत्तर कोरिया का दुस्साहस (अमर उजाला)।

(संयुक्त राष्ट्र की पाबंदी के बावजूद प्योंगयांग निरंतर जैसी आक्रामकता पर उतर आया है, उस पर अविलंब अंकुश लगाने की आवश्यकता है।

)।

चौथा परमाणु परीक्षण करने के एक महीने बाद लंबी दूरी का रॉकेट दागकर उत्तर कोरिया ने फिर से जिस दुस्साहस का परिचय दिया है, वह चिंता का विषय तो है ही, विश्व समुदाय को प्योंगयांग के इरादों पर अंकुश लगाने के लिए अविलंब सक्रिय भी होना चाहिए।

 रॉकेट दागने की इस घटना को उत्तर कोरिया अपने एक उपग्रह को अंतरिक्ष की कक्षा में स्थापित करने की कवायद बता रहा है, जो जाहिर है, सरासर झूठ है।

 अगर परमाणु मिसाइल सचमुच उपग्रह होते या हैं, तो पृथ्वी की कक्षा से उनके संकेत भी आने चाहिए थे।

 उपग्रह प्रक्षेपित करना ही अगर उत्तर कोरिया का मकसद होता, तो इसके लिए इतना खर्च करने के बजाय अपने मित्र चीन की मदद लेकर वह कम खर्च में ही यह लक्ष्य पूरा कर सकता था।

 प्रसंगतः उल्लेखनीय है कि उत्तर कोरिया की यह परमाणु आक्रामकता चीन के साथ-साथ पाकिस्तान की भी मदद का नतीजा है।

 यह किसी से छिपा नहीं है कि प्योंगयांग पिछले कुछ समय से ऐसे परमाणु हथियार विकसित करने की कोशिश कर रहा है, जिनकी पहुंच अमेरिका तक हो।

, इसके अलावा इस महीने पूर्व नेता किम जोंग इल की जन्मतिथि होने के कारण भी उत्तर कोरिया अपनी आक्रामकता से दुनिया को डराना चाहता हो, तो आश्चर्य की बात नहीं।

 यह विडंबना ही है कि जिस देश की जनता भीषण गरीबी में जी रही है, वहां के तानाशाह शासक उसकी बेहतरी के लिए कदम उठाने के बजाय निरंतर ऐसी सनक भरे फैसले ले रहे हैं, जिनसे दुनिया के विनाश और अनिश्चय की ओर जाने की आशंका बढ़ती है।

 उत्तर कोरिया की परमाणु आक्रामकता की प्रतिक्रिया में पड़ोसी दक्षिण कोरिया ने अपनी सेना को तो हाई अलर्ट पर रखा ही है, इस घटना ने अमेरिका और जापान सहित संयुक्त राष्ट्र को भी चिंतित कर दिया है।

 ऐन रविवार को ही सुरक्षा परिषद की आपात बैठक बुलाने का विश्व नेताओं का आग्रह बताता है कि यह खतरा कितना बड़ा है।

 संयुक्त राष्ट्र की पाबंदी के बावजूद प्योंगयांग जिस तरह परमाणु परीक्षण कर रहा है, उससे साफ है कि उसे किसी की परवाह नहीं है।

 ऐसे में, उत्तर कोरिया को विनाशकारी एजेंडे से पीछे हटाने के लिए संयुक्त राष्ट्र को उसके खिलाफ नए सिरे से दंडात्मक प्रावधान तय करने ही होंगे।

,  ,  ।

