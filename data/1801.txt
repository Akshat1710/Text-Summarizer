अक्ल के अमीर (हिन्दुस्तान)।

भले ही वास्तविक दुनिया में उन्हें सबसे ज्यादा सम्मान मिलता हो, लेकिन हमारी भाषा और परंपरागत धारणाओं में अमीरों के प्रति ज्यादा सम्मान नहीं दिखता।

 अक्सर यह कहा जाता है कि भगवान किसी को दोनों चीजें नहीं देता, या तो वह अक्ल देता है या धन।

 अक्सर यह भी याद दिलाया जाता है कि लक्ष्मी का वाहन उल्लू होता है।

 अमीरों को कई बार धनपशु भी कहा जाता है।

 हालांकि यह सब कहने वाले भी स्वीकार करते हैं कि किसी को उसकी मूढ़ता अमीर नहीं बनाती, बल्कि धन-दौलत को लेकर उसकी बुद्धि और कुशलता ही उसे धनवान बनाती है।

, भारत की धारणाओं को छोड़ दें, तो लगभग पूरी दुनिया में मान्यता है कि अगर कोई जीनियस है, तो वह वैज्ञानिक बन जाएगा, अर्थशास्त्री बन जाएगा, किसी और विद्या का विद्वान बन जाएगा, लेकिन जीनियस धनवान बनता है, यह कोई नहीं सोचता।

 जब हम जीनियस की बात करते हैं, तो हमारे मन में आइंस्टीन का चित्र उभरता है।

 वह भले जीनियस थे, मगर जिंदगी के बहुत बड़े हिस्से में वह तंगहाली में ही रहे।

 इससे यह सवाल उठता है कि बुद्धि और अमीरी का क्या नाता है।

 अमीर होने के लिए कितनी अक्ल चाहिए और कितने दूसरे कौशल।

 नोबेल पुरस्कार विजेता अर्थशास्त्री जेम्स हैकमैन अपने कुछ सहयोगियों के साथ मिलकर इन दिनों इस पर शोध कर रहे हैं।

 और इस शोध में वे जिन नतीजों पर पहुंचे हैं, वे दिलचस्प हैं।

 यह शोध हमें न सिर्फ अमीर बनने का, बल्कि जीवन के अन्य क्षेत्रों में सफलता का राज भी समझाता है।

, दुनिया भर में अक्ल का एक सूचकांक आईक्यू को माना जाता है।

 उन्होंने आईक्यू के आधार पर सफल और असफल, अमीर और गरीब लोगों का बड़ा अध्ययन किया।

 उन्होंने इस पर भी ध्यान दिया कि एक ही व्यवसाय में लगे दो अलग-अलग लोगों की आमदनी में कई बार जमीन-आसमान का अंतर क्यों होता है।

 उन्होंने जो पाया, वह आम धारणाओं के एकदम विपरीत है।

 उनका कहना है कि अगर लोगों से पूछा जाए कि किसी के अमीर होने में उसकी अक्ल का योगदान कितना है, तो कुछ लोग कहेंगे 50 फीसदी, या कुछ लोग कहेंगे 25 फीसदी, जबकि सच यह है कि किसी के अमीर होने में उसकी अक्ल का योगदान महज दो फीसदी होता है।

, कुछ लोग इसमें किस्मत को भी महत्वपूर्ण मानते हैं, लेकिन अमीर होने में सबसे ज्यादा योगदान उसकी कुशलता का, उसकी सोच का और उसके व्यवहार का होता है।

 उनका कहना है कि स्कूल-कॉलेज में अच्छे नंबर लाने वाले और मेधावी माने जाने वाले लोग कई बार जीवन में बहुत सफल नहीं हो पाते, पर कुशलता, सोच व व्यवहार में खोट होती है।

 ऐसे सफल और अमीर लोगों की सूची बहुत लंबी है, जो कभी बहुत अच्छे छात्र नहीं रहे।

 यहां तक कि आइंस्टीन तक की गिनती कभी बहुत अच्छे छात्रों में नहीं होती थी।

, हैकमैन का कहना है कि स्कूल-कॉलेज के अच्छे नंबर लोगों को जिन कारणों से मिलते हैं, वे उनसे अलग होते हैं, जो सफल होने के लिए जरूरी हैं।

 लोगों को अच्छे नंबर अक्सर उनकी पढ़ाई-लिखाई की आदतों के चलते मिल जाते हैं।

 जैसे नियमित रूप से ध्यान लगाकर पढ़ना, चीजों की रिवाइज करना, उन्हें याद रखना और परीक्षा में उसे सलीके से पेश कर देना।

 लेकिन बाद के जीवन में सफल होने के लिए जिस कुशलता की जरूरत पड़ती है, वह इससे एकदम अलग होती है।

 इसलिए बहुत अच्छे अंक पाने वाले कुछ लोग बाद के जीवन में कई बार अपने लिए उपयुक्त काम तक नहीं खोज पाते हैं और निराश हो जाते हैं।

 कुछ को बुद्धि की श्रेष्ठता का बोध भी ले डूबता है।

 वैसे यह सब कोई नई बात भी नहीं, ढाई अक्षर के ज्ञान से पंडित बनने की बात तो हम सदियों से ही मानते रहे हैं।

, सौजन्य – हिन्दुस्तान।

