बड़ी लड़ाई का अहम पड़ाव (दैनिक जागरण)।

आठ नवंबर की रात को राष्ट्र को संबोधित करते हुए प्रधानमंत्री नरेंद्र मोदी ने अपने कार्यकाल के सबसे महत्वपूर्ण निर्णय की जानकारी ठीक उसी अंदाज में दी जिस तरह अमेरिका में राष्ट्रपति अपने फैसले की सूचना देश-दुनिया को देते हैं।

 उनके बगल में न तो उनके कैबिनेट मंत्री थे, न ही वह किसी बैठक से निकलते दिख रहे थे।

 जो भी हो, प्रधानमंत्री के इस बड़े फैसले में काले धन से लड़ने का पुरजोर निश्चय स्पष्ट दिखता था, परंतु भारत में हर छोटे-बड़े निर्णय और अच्छी से अच्छी नीतियों की सबसे बड़ी चुनौती यह होती है कि उसको कैसे लागू किया जाएगा।

पिछले तीन दिनों से बैंकों के सामने लंबी कतारें दिख रही हैं, जिसमें लोग पुराने नोटों को बदलने के लिए इंतजार कर रहे हैं।

 सरकार, विशेषकर बैंकों का तंत्र लोगों की जरूरतें पूरी करने की कोशिश कर रहा है।

 असुविधाओं के बावजूद लोग उम्मीद कर रहे हैं कि काले धन पर लगाम लग सकेगी।

 नोट बदलने की अवधि बीतने के बाद ही यह तस्वीर साफ हो सकेगी कि यह उम्मीद कितनी पूरी हुई।

माना जा रहा है कि आय घोषणा योजना के तहत अपने-अपने काले धन की सूचना देने की मिली छूट की अवधि बीतने के बाद बड़े नोट एकदम से वापस ले लेने के फैसले से काले धन की समानांतर व्यवस्था ध्वस्त हो जाएगी।

 दूसरा फायदा यह है कि अभी जो बचत लोगों के घरों तक सीमित रहती थी वह भी बैंकिंग के दायरे में आ जाएगी।

 इसका मतलब है कि अंतिम व्यक्ति भी जनधन योजना या दूसरी योजनाओं के तहत बैंक खाता खोलने की पहल करेगा।

 यानी एक झटके में लोग बैंकिंग व्यवस्था और कर प्रणाली के अंतर्गत आ जाएंगे।

 आने वाले समय में यह भारतीय अर्थव्यवस्था को कैशलेस बनाने का आधार बनेगा।

 कैशलेस सोसाइटी वक्त की जरूरत है।

 दुनिया के तमाम विकसित देशों में नकद विहीन लेन-देन ही चलन में है, लेकिन भारत में अभी भी व्यापक रूप से नकद धन के जरिये ही लेन-देन होता है।

इसी कारण काला धन इकट्ठा करने की गुंजाइश बढ़ जाती है।

 सरकार को अब यह पहल करनी चाहिए कि जो बड़ा बदलाव पांच सौ और हजार रुपये के नोट बंद करने के फैसले से आ रहा है उसका भविष्य के लिए सार्थक इस्तेमाल किया जाए।

 यह अच्छी बात है कि वित्तमंत्री ने इस बारे में संकेत भी दिए हैं।

 1इसके साथ ही सरकार को नीतिगत स्तर पर कुछ और सोचने की जरूरत है।

 पहली बात यह कि यदि बैंकों में इतनी लंबी कतारें बनी रहीं तो अर्थव्यवस्था में घबराहट फैल सकती है।

 एक सुचारू और गतिशील अर्थव्यवस्था में लोगों के भय को काबू में रखना भी सरकार की जिम्मेदारी है।

दूसरी बात यह कि बैंकों में धन जमा करने के साथ-साथ बैंकों से निकाली जाने वाली राशि पर भी सरकार की ओर से बंदिश अथवा शर्त लगाए जाने से लोगों का बैंकिंग तंत्र पर भरोसा उठ सकता है।

 अगर ऐसा हुआ तो बड़े नोट बंद करने का मूल उद्देश्य ही पराजित हो जाएगा।

 यह ठीक नहीं कि आम जनता अपना पैसा बैंकों में रखने के बजाय सोने अथवा संपत्तियों में निवेश करने को प्राथमिकता दे।

 यही तो काला धन इकट्ठा करने का आधार रहा है।

 1यह आवश्यक है कि सरकार नोट बदलने के लिए बैंकों में उमड़ रही भीड़ को सही तरह संभाले ताकि लोगों का बैंकिंग प्रणाली पर भरोसा बना रहे।

 इस भरोसे को मजबूत करने के लिए टैक्स प्रणाली को भी इस ढंग से सरल-सहज बनाया जाना चाहिए ताकि लोग खुद ही अपनी आय की जानकारी देने के लिए आगे आएं।

अर्थशास्त्रियों का भी मानना है कि इतना सारा पैसा बैंकिंग व्यवस्था में लाया जा रहा है तो कर प्रणाली का भी सरलीकरण होना चाहिए।

 यानी यदि हर धन को कर के दायरे में लाने के लिए टैक्स की प्रणाली में भी कुछ ढील दी जानी चाहिए।

 टैक्स का मतलब झंझट वाली धारणा खत्म होनी चाहिए।

 दुनिया के बहुत से देशों में टैक्स प्रणाली इतनी सुगम है कि लोगों को किसी तरह की परेशानी का अहसास नहीं होता।

 भारत में यह काम किस तरह हो सकता है, यह देखना केंद्र सरकार के नीति-नियंताओं का काम है।

 अब जब जीएसटी के रूप में देश की कर प्रणाली में आजादी के बाद का सबसे बड़ा बदलाव होने जा रहा है तब यह और अधिक जरूरी हो जाता है कि आय से संबंधित करों के ढांचे पर भी फिर से निगाह डाली जाए।

काले धन पर अंकुश लगाने की सरकार की पहल का एक महत्वपूर्ण कदम भ्रष्टाचार पर अंकुश लगाना होना चाहिए।

 अगर भ्रष्टाचार पर रोक नहीं लगी तो फिर नोट बंद करने की कवायद का क्या मतलब रह जाएगा।

 आज काले धन के कारोबारी मायूस हैं, लेकिन वे फिर से काली कमाई करने लगेंगे।

 भ्रष्टाचार पर अंकुश के लिए सरकार के साथ-साथ दूसरे राजनीतिक दलों को भी आगे आना चाहिए।

 भ्रष्टाचार पर अंकुश के लिए जरूरी है कि घूसखोर लोगों को समय पर सख्त दंड मिले।

 भारत के बारे में हर कोई इस तथ्य से परिचित है कि यहां पूरी चुनाव प्रणाली काले धन के इस्तेमाल पर आधारित है।

 इसका एक बड़ा कारण राजनीति में पैसों के इस्तेमाल को लेकर कोई पारदर्शिता न होना है।

उम्मीद की जानी चाहिए कि सरकार राजनीति में पारदर्शिता लाने के लिए भी कुछ पहल करेगी।

 अपने देश में यह काम आसान नहीं है, क्योंकि राजनीतिक दल पारदर्शिता के दायरे में आने से बचने की कोशिश करते रहते हैं।

 इसके साथ ही भाजपा को आम चुनाव के पहले के अपने वायदे को भी याद रखने की जरूरत है जिसमें उसने विदेशों से भी काला धन वापस लाने की बात कही थी।

 पांच सौ और हजार रुपये के नोट अचानक बंद करने से देश के भीतर के काले धन के कारोबारियों की कमर तोड़ी जा सकती है, लेकिन जिन लोगों ने विदेशों में अपनी काली कमाई एकत्र कर रखी है उन्हें भी कानून के घेरे में लाना सरकार की जिम्मेदारी है।

 यह राशि भी बहुत बड़े पैमाने पर हैं।

काले धन के खिलाफ इस निर्णायक प्रहार का एक आयाम राष्ट्रीय सुरक्षा से भी जुड़ा है।

 आतंकवाद-माओवाद में काले धन के इस्तेमाल के साथ-साथ नकली नोटों का कारोबार भी राष्ट्रीय सुरक्षा की चुनौतियां बढ़ा रहा है।

 यह चुनौती आगे भी बनी रहेगी, क्योंकि सरकार ने दो हजार रुपये का नया नोट लाने का भी फैसला किया है।

 सरकार को अब पहले से इस बारे में सतर्क रहना होगा कि न तो नकली नोटों का कारोबार फिर से फल-फूल सके और न ही आतंकी गतिविधियों में काले धन का इस्तेमाल किया जा सके।

(लेखिका मनीषा प्रियम लंदन स्कूल ऑफ इकोनॉमिक्स में रिसर्च स्कॉलर रही हैं और वर्तमान में दिल्ली विश्वविद्यालय में राजनीति विज्ञान की प्रोफेसर हैं), सौजन्य – दैनिक जागरण, 12-11-2016।

