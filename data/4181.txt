सुस्ती से परे (बिजनेस स्टैंडर्ड)।

यदि नियोजन प्रक्रिया समाप्त नहीं होती तो यह 12वीं पंचवर्षीय योजना (वर्ष 2012-17) का अंतिम वर्ष होता।

 ये पांच वर्ष 2012 से पहले तक कायम रही तेजी से अलग तस्वीर पेश करते हैं।

 8वीं और 9वीं पंचवर्षीय योजना की अवधि वाले दशक (1992-2002) में औसतन 6.3 फीसदी की वृद्घि दर्ज की गई।

 उसके उपरांत 10वीं और 11वीं पंचवर्षीय योजना वाले दशक (2002-2012) में वृद्घि उछलकर 7.8 फीसदी हो गई, जबकि इस दौरान चार वर्ष ऐसे थे, जब वैश्विक वित्तीय मंदी का असर अपने चरम पर था।

 इसकी तुलना में 12वीं पचंवर्षीय योजना में औसतन वार्षिक वृद्घि महज 6.8 फीसदी रही।

अन्य प्रमुख अर्थव्यवस्थाओं में तेज गिरावट को देखते हुए वह भी खराब नहीं आंकी जाएगी।

 समग्र वैश्विक अर्थव्यवस्था ही गिरावट की मार झेल रही है और उसकी रफ्तार 4 फीसदी से घटकर केवल 3 फीसदी पर ठिठक गई है।

 दो दशकों तक औसतन 10.5 फीसदी की दर से वृद्घि करने वाले और इस दौरान 14 फीसदी के अकल्पनीय स्तर को छूने वाले चीन की वृद्घि भी 6.7 फीसदी के स्तर पर अटक गई है।

 अतीत में वैश्विक अर्थव्यवस्था के सितारे बने दक्षिण पूर्व एशियाई देश भी वर्ष 2020 तक सालाना 5 फीसदी की दर से ही आगे बढ़ते नजर आते हैं।

 तमाम बड़ी अर्थव्यवस्थाओं में जरा भी वृद्घि होने की उम्मीद नहीं, जबकि कुछ वक्त पहले तक भारत से बड़ी कुछ अर्थव्यवस्थाओं (ब्राजील, रूस, फ्रांस और इटली) का आकार भी सिकुड़ रहा है।

, ये तथ्य किसी से छिपे नहीं हैं लेकिन अपनी सुस्ती के लिए वैश्विक हालात से जुड़ी दलील देना बहानेबाजी ही होगी।

 अर्थव्यवस्था को परेशान करने वाली तमाम समस्याएं विशुद्घ रूप से घरेलू परिघटनाओं का परिणाम हैं।

 इनमें मनमोहन सिंह सरकार के कार्यकाल में अंतिम दो वर्षों के दौरान उसकी पहचान बनी नीतिगत जड़ता, उसी दौर में सामने आए सांठगांठ वाले पूंजीवाद के अलावा उस घरेलू कर्ज संकट की भी अहम भूमिका रही, जो लगातार बैंकों और बड़ी कंपनियों दोनों को परेशान कर रहा है और इन सबके अलावा मुश्किल नीतिगत मसलों पर कदम बढ़ाने को लेकर मोदी सरकार की अनिच्छा भी एक वजह है।

, यक्ष प्रश्न है, अब आगे क्या।

 क्या 8,9 या 10 फीसदी की वृद्घि की नई तेजी आकार लेगी, जैसा कि मोदी सरकार के शुरुआती दिनों में नौसिखिये मंत्री लगातार वादा कर रहे थे।

 या फिर हम कुछ और वर्षों तक अपेक्षाकृत सुस्त वृद्घि होती देख रहे हैं।

 यह कहना मुश्किल है क्योंकि देश दूसरी दिशा में भी जा सकता है।

 विधिक, प्रशासनिक और नीतिगत जैसे तमाम सुधार अरसे से लंबित पड़े हैं, जिनमें तेजी आसान होनी चाहिए।

 मगर भारत शासन के लिहाज से बुनियादी तौर पर लचर बना हुआ है, जो अपेक्षित नतीजों के लिए उचित तालमेल बिठाने में ही अक्षम नजर आता है, यहां तक कि बेहद गरीब बांग्लादेश ने भी सहस्राब्दि विकास के प्रमुख लक्ष्यों में हमसे बेहतर नतीजे दिए हैं।

, शुरुआती नीतिगत सुधार आसान थे-औद्योगिक लाइसेंसिंग को एक दस्तखत से खत्म किया जा सकता था।

 प्रक्रियागत सुधार और कार्यान्वयन एकदम अलग मसले हैं।

 तीनों स्तरों पर चुनी गई संवैधानिक सरकारों में कोई भी इन पहल को अनदेखा या अटका सकती है।

 उच्चतम न्यायालय के आदेशों की भी निरंतर अवहेलना हो रही है।

 अपने स्तर पर अदालतें स्थगनादेश जारी कर देती हैं और फिर महीनों तक महत्त्वपूर्ण मामलों की सुनवाई में नाकाम रहती हैं।

 आर्थिक विकास की प्रक्रिया को रफ्तार देने के लिए गठित की गईं स्वायत्त संस्थाएं भी ऐशगाह और तर्कहीन अवरोधक बन गई हैं।

 सरकारी अध्यापकों और चिकित्सकों के प्रदर्शन की क्या बात करें, सार्वजनिक शिक्षा और सार्वजनिक स्वास्थ्य की दयनीय दशा सब बयां कर देती है।

 आखिर तार्किक खरीदारी क्यों हमारे बूते से बाहर है, आखिर किस बड़े देश की नौसेना हेलीकॉप्टरों के बिना विध्वसंक, उचित सोनार के बिना जंगी नौकाएं और तारपीडो के बिना पनडुब्बियां खरीदती है।

, हालांकि सब कुछ स्याह भी नहीं है और तंत्र के तमाम हिस्से अपेक्षित स्तर पर ही काम कर रहे हैं, अन्यथा हम 7 फीसदी की दर से भी वृद्घि नहीं कर पाते।

 मगर जब आप 8 फीसदी या उससे अधिक की रफ्तार पर नजर डालते हैं तो ये सभी वास्तविक मुद्दे हैं।

 सवाल यही है कि कुछ कर दिखाने की चाह रखने वाले कृतसंकल्प प्रधानमंत्री भी ऐसी तमाम गिरहों को खोल पाने में क्यों नाकाम हैं।

 क्या ऐसा गंभीर संस्थागत सुधारों को मूर्त रूप देने की हमारी नाकामी की वजह से है या अंतत: हम वैसे ही हैं।

 संभवत: ये दोनों ही बातें हैं।

, – टी. एन. नाइनन।

सौजन्य- बिजनेस स्टैंडर्ड।

