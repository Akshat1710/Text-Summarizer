खांसती राजधानी और हांफती नीतियां (हिनदुस्तान)।

दीपावली के बाद राजधानी दिल्ली पर धुंध की चादर बिछने के साथ ही देश में फिर से वायु प्रदूषण पर बहस छिड़ गई है।

 हवा की गुणवत्ता की निगरानी करने वाली एजेंसियों का कहना है कि प्रदूषण का स्तर अगले कुछ दिनों तक गंभीर बना रह सकता है, क्योंकि जलवायु परिस्थितियां फिलहाल प्रतिकूल हैं।

 जाहिर है, इससे दीपावली के मौके पर पटाखे चलाने और न चलाने को लेकर चर्चा गरम होनी ही थी।

 ऐसा हुआ भी।

 पूरी बहस इसी बात के इर्द-गिर्द सिमटी हुई है कि हमने दीपावली पर कितना प्रदूषण फैलाया।

 मगर आंकड़ों पर गौर करें, तो प्रदूषण बढ़ने की यह प्रवृत्ति अक्तूबर से ही दिखने लगी थी।

 हरियाणा, पंजाब जैसे राज्यों में पराली जलाने की वजह से राष्ट्रीय राजधानी क्षेत्र हांफने लगा था।

 आलम यह था कि 27 अक्तूबर से पीएम 2.5 का स्तर 250 से भी ऊपर चला गया था, जो खतरनाक स्थिति मानी जाती है।

 मगर तब भी इसे थामने को लेकर उचित कदम नहीं उठाए गए।

चीन में जैसे ही पीएम 2.5 खतरनाक स्तर की ओर बढ़ता है, सरकार तुरंत हरकत में आ जाती है।

 आनन-फानन में ‘ऑड-ईवन’ लागू किया जाता है, उद्योग-धंधों पर रोक लगाई जाती है, विनिर्माण कार्य बंद किए जाते हैं, थर्मल पावर प्लांट की मशीनें थम जाती हैं और लोगों को तमाम सुरक्षात्मक कदम उठाने की सलाह दी जाती है।

 मगर दिल्ली में ऐसा कुछ नहीं किया गया।

 हमें जब यह पहले से पता था कि यहां की आबोहवा खराब हो रही है, तो सुरक्षा से जुड़े आवश्यक कदम तत्काल उठाए जाने चाहिए थे, पटाखों की बिक्री पर प्रतिबंध लगाना चाहिए था, और सड़कों पर गाड़ियों का बोझ कम करने के गंभीर प्रयास किए जाने चाहिए थे।

 इस दिशा में कोशिशें न करने की वजह से दिल्ली की सेहत बिगड़ती गई।

 रही-सही कसर जलवायु की परिस्थितियों ने पूरी कर दी।

 दिवाली के एक दिन पहले ही दिल्ली में हवा की गति कमोबेश स्थिर हो गई थी।

 नतीजतन, दिवाली के दिन हुआ प्रदूषण इसके आसमान में ही ठहर गया।

 दिल्ली प्रदूषण नियंत्रण समिति के आंकड़ों की मानें, तो उन दिनों तमाम प्रदूषकों के स्तर काफी ज्यादा रहे।

भारतीय मौसम विभाग हवा की दिशा और गति को लेकर रेखा-चित्र (डाइग्राम) जारी करता है।

 31 अक्तूबर के बाद का डाइग्राम बताता है कि दिल्ली में हवा उत्तर-पश्चिम, पश्चिम और दक्षिण-पश्चिम, कमोबेश सभी तरफ से आ रही थी।

 इस वजह से तमाम प्रदूषक यहीं ठहर गए।

 वे हवा के सहारे इधर-उधर छंट न सके।

 लिहाजा धुंध बढ़ गया और दृश्यता (विजिबिलीटी) कम हो गई।

 बढ़ता प्रदूषण किस कदर हमें नुकसान पहुंचाता है, इसकी एक छोटी बानगी यूनिसेफ की हालिया रिपोर्ट है।

 यह रिपोर्ट दिवाली के अगले दिन आई है।

 इसमें बताया गया है कि पूरी दुनिया में 30 करोड़ बच्चे यानी औसतन सात में से एक बच्च जहरीली हवा में सांस लेने को मजबूर है।

 इतना ही नहीं, अब तक पांच वर्ष से कम उम्र के करीब 63 करोड़ बच्चों की मौत वायु प्रदूषण से हो चुकी है, जिनमें से ज्यादातर मामले उत्तर भारत से दर्ज हुए हैं।

 दिल्ली को लेकर मौलाना आजाद मेडिकल कॉलेज का हुआ एक सर्वे तो यह बताता है कि राजधानी में हर तीसरे शख्स का फेफड़ा खराब है।

 अभी स्थिति यह है कि अमेरिकी अंतरिक्ष एजेंसी नासा की ओर से जारी तस्वीरों में कोई भी यह देख सकता है कि किस तरह उत्तर भारत में धुंध की चादर बिछी हुई है, लखनऊ व पंजाब समेत कई क्षेत्रों की हालत काफी ज्यादा खराब है।

 ऐसे में, हम किससे चमत्कार की उम्मीद पाल रहे हैं।

 वायु प्रदूषण से निपटने के लिए ठोस व प्रभावी कदम क्यों नहीं उठाए जाते।

 ज्यादा कुछ नहीं, अगर दिल्ली में बदरपुर थर्मल पावर प्लांट को ही बंद कर दिया जाए या इसे दूसरी जगह स्थापित कर दें और राष्ट्रीय राजधानी क्षेत्र में पराली जलाने वालों के खिलाफ सख्त कार्रवाई शुरू कर दी जाए, तो जाहिर तौर पर तस्वीर काफी हद तक सुधर जाएगी।

 हालांकि पूरा दोष सरकार पर मढ़कर हम खुद को पाक-साफ नहीं बता सकते।

 यह जानते हुए भी कि पटाखे तेज आवाज के साथ काफी मात्र में धुआं छोड़ते हैं, दिवाली के दिन बड़े पैमाने पर आतिशबाजी हुई।

 तमाम जागरूकता अभियानों और पहले से किए जा रहे सभी वादे पटाखों के धुएं में गुम हो गए।

 हमारी इस भूल का गंभीर असर हो सकता है।

 असल में, पटाखों में धातु काफी ज्यादा मात्र में होती है, और यह हमारे आस-पास ही बनी रहती हैं।

 कुछ समय बाद ये पौधों को अपना ठिकाना बनाती हैं और फिर खाद्य श्रृंखला के तहत इन धातुओं को हम निगलते हैं।

 अगर इस बीच में बारिश हो गई, तो जल प्रदूषण का खतरा अलग से बन जाता है।

इस समस्या का निराकरण यही है कि सरकार हर काम के लिए समय-सीमा तय करे।

 सरदी का मौसम दरवाजे पर है और इस मौसम में प्रदूषकों का प्रसार अपेक्षाकृत कम गति से होता है।

 इसलिए तत्काल गंभीर प्रयास किए जाने चाहिए।

 हालांकि दिल्ली सरकार का कहना है कि अब सड़कों की ‘वैक्यूम क्लिनिंग’ की जाएगी और जहां-तहां एयर प्यूरिफायर भी लगाए जाएंगे।

 बेशक ऐसे प्रयास किए जाने चाहिए, मगर इसमें ईमानदारी भी झलकनी चाहिए।

 अच्छे नतीजे के लिए पूरी तरह कमर कसते हुए इन उपायों पर अमल जरूरी है।

 अव्वल तो एयर प्यूरिफायर एक नियत जगह पर काम करता है, और फिर उसे हर जगह लगाना मुश्किल है।

 वहीं, वैक्यूम क्लिनर के लिए जिस तरह का ढांचा चाहिए, वह फिलहाल हमारे यहां मौजूद नहीं है।

 वैक्यूम क्लिनिंग फुटपाथों की तरफ से की जाती है, मगर गैर-कानूनी पार्किग व सड़कों व फुटपाथों की खराब दशा के कारण इसकी राह में मुश्किलें आ सकती हैं।

 इसलिए हमें कई अन्य उपायों की तरफ भी बढ़ना चाहिए।

 जरूरत प्रदूषण की जड़ों पर हमला बोलने की है।

 डीजल वाले वाहनों पर नियंत्रण जरूरी है।

 इसी तरह, दिल्ली में हर दिन लगभग 1,400 नई गाड़ियां सड़कों पर उतरती हैं, जिन पर भी नियंत्रण लगाना होगा।

 आम लोगों को सार्वजनिक परिवहन की ओर अब उन्मुख होना चाहिए और निजी गाड़ियों का मोह छोड़ना चाहिए।

 अगर हम इन प्रयासों को संजीदगी से अपने जीवन में उतार सके, तो वायु प्रदूषण के खिलाफ निर्णायक जंग जीतना कहीं ज्यादा आसान रहेगा।

 (ये लेखिका के अपने विचार हैं), शांभवी शुक्लारिसर्च एसोसिएट, सेंटर फॉर साइंस ऐंड एनवायर्नमेंट।

सौजन्य – हिन्दुस्तान, 04-11-2016।

