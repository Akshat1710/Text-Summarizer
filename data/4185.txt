इन रिश्तों पर भविष्यवाणी संभव नहीं (हिन्दुस्तान)।

नए साल में भारत-पाक संबंधों का ऊंट किस करवट बैठेगा, इसके बारे में कोई भी अनुमान लगाना आसान काम नहीं।

 इन दो पड़ोसियों के संबंध सर्वाधिक अनिश्चितता से भरे रहे हैं।

 यहां तक कि उत्तर व दक्षिण कोरिया और ईरान व इराक जैसे पड़ोसियों के संबंधों के बारे में ज्यादा सटीक पूर्वानुमान लगाए जा सकते हैं।

 ऐसा शायद इसलिए भी है कि इन दोनों पड़ोसियों के रिश्ते किसी लंबी सुचिंतित विवेकाधारित कूटनीतिक कवायद का परिणाम न होकर अक्सर तात्कालिक भावुकता, सत्ताधारियों के हानि-लाभ की गणना और इतिहास की अतिरेकी समझ से तय होते रहे हैं।

 यह धारणा कि पड़ोसियों से रिश्ते घरेलू जरूरतों की उपज होते हैं, इन दो पड़ोसियों के संबंधों पर सबसे सटीक बैठती है।

, पिछले साल भर प्रधानमंत्री नवाज शरीफ अपने अस्तित्व की लड़ाई लड़ते रहे।

 निहायत महत्वाकांक्षी व अभूतपूर्व लोकप्रियता प्राप्त सेनाध्यक्ष राहिल शरीफ और घनघोर अवसरवादी व सेना की ही निर्मिति पाकिस्तान तहरीक-ए-इंसाफ पार्टी के अध्यक्ष इमरान खान पूरे साल उन्हें सताते रहे।

 पनामा पेपर्स में नवाज शरीफ और उनके परिवारीजनों के नाम आने के बाद तो फौज और इमरान के हमलों में और वृद्धि हो गई थी और अंतिम समय में न्यायपालिका की मदद से जैसे-तैसे वह खुद को बचा सके।

 प्रधानमंत्री निवास में हुई एक सुरक्षा बैठक की खबरें दैनिक डॉन में लीक हो जाने के बाद नवंबर महीने में ऐसा लगने लगा था कि फौज नवाज शरीफ को हटा देगी और स्वयं भले तख्ता-पलट न करे, अपने किसी विश्वासपात्र को प्रधानमंत्री की कुरसी पर बिठा देगी।

, घरेलू मोर्चे पर नवाज के कमजोर पड़ने का सीधा असर भारत-पाक संबंधों पर पड़ा।

 पाकिस्तानी समाज पर पैनी निगाह रखने वाले विश्लेषक जानते हैं कि इस समय वहां का प्रभु वर्ग भारत से दोस्ताना संबंधों को लेकर पूरी तरह दो फांक है।

 एक तरफ मुख्यधारा का राजनीतिक नेतृत्व है, जो व्यापारियों व फिल्मों और खेल जगत से जुड़े पेशेवर लोगों के साथ भारत से संबंध सामान्य करने की बात करता है, तो दूसरी तरफ सेना और धार्मिक कट्टरपंथियों के गिरोह हैं, जो किसी भी तरह भारत-पाक रिश्तों को सामान्य बनाने के विरोधी हैं।

 संबंधों की बहाली के हामी यहां तक कहते हैं कि कश्मीर को कुछ दिनों के लिए किनारे रखकर भी दोनों देशों के बीच व्यापारिक संबंध बनाए जा सकते हैं, पर दूसरा धड़ा बिना कश्मीर हल किए भारत से किसी भी तरह के रिश्तों का विरोध करता है।

 इन दोनों के बीच सामान्य पाकिस्तानी नागरिक भौंचक, भ्रमित-सा दिखता है, जो भावुक वक्तृता के साथ भारत के पक्ष-विपक्ष में बहता रहता है।

 ऐसे में, नवाज के कमजोर पड़ते ही भारत-पाक रिश्तों पर प्रतिकूल असर पड़ना स्वाभाविक था।

, पिछले साल भारत ने पाकिस्तान को कूटनीतिक रूप से अलग-थलग करने की नीति अपनाई और कुछ हद तक, खास तौर से पड़ोसी देशों में उसे सफलता भी मिली।

 इस्लामाबाद में प्रस्तावित सार्क सम्मेलन भारत की इसी पहल की वजह से रद्द हो गया और श्रीलंका को छोड़कर सभी सदस्य देशों का समर्थन उसे मिला।

 पर भू-राजनीतिक कारणों से यह अधिक दिनों तक नहीं चल सकता।

 अमेरिका की टोकरी में अपने सारे अंडे रखने के कारण भारत ने रूस को पाकिस्तान के करीब धकेल दिया है और पारंपरिक मित्रों चीन तथा तुर्की के बाद अब रूस भी पाकिस्तान का करीबी दोस्त बनने के रास्ते पर है।

 हाल ही में रूस और पाकिस्तान ने पहली बार एक साथ सैन्य अभ्यास किया है।

 भारत पारंपरिक रूप से अस्त्र-शस्त्र के लिए सोवियत रूस पर निर्भर था, इस समय सऊदी अरब के बाद, अमेरिका से सैन्य सामग्री आयात करने वाला दूसरा सबसे बड़ा देश बन गया है।

, नतीजा हमने अमृतसर में इस वर्ष ‘हार्ट ऑफ एशिया कॉन्फेंस’ के दौरान देखा।

 इस कॉन्फ्रेंस में अफगानिस्तान के राष्ट्रपति अशरफ घनी ने खुलकर पाकिस्तान पोषित आतंकवाद पर हमला किया, तो रूसी प्रतिनिधि ने न सिर्फ इसका विरोध किया, बल्कि उसके रुख के कारण ही अंतिम विज्ञप्ति में इसका उल्लेख भी नहीं हो सका।

 भारत के लिए सबसे चिंताजनक बात तालिबान को लेकर रूस के रवैये में आया परिवर्तन है।

 पाकिस्तान, तुर्की, ईरान, सीरिया और रूस को मिलाकर एक ब्लॉक बनाने का प्रयास किया जा रहा है, जो तालिबान की मदद से आपसी शत्रु इस्लामिक स्टेट या दाएश के खिलाफ काम करेगा।

 तालिबान का गठन पाकिस्तानी फौज और उसकी खुफिया एजेंसी आईएसआई ने अफगानिस्तान और कश्मीर में अपने एजेंडे के विस्तार के लिए किया था।

 ऐसे में, रूस के नजरिये में आया बदलाव भारत के लिए परेशानी का कारण है।

, नई दिल्ली ने भी पिछले साल पाकिस्तान को लेकर अपनी नीतियों में किसी प्रौढ़ निरंतरता का परिचय नहीं दिया।

 अपने शपथ ग्रहण कार्यक्रम में नरेंद्र मोदी द्वारा नवाज शरीफ को बुलाना या उनकी नवासी की शादी में अनाहूत लाहौर चले जाना गहरे सोच-विचार के बाद उठाया गया कदम साबित नहीं हुआ।

 इसके बाद हुई घटनाएं प्रमाण हैं कि उतावले आवेग में उठाए गए कदम देर तक काम नहीं आते।

 शपथ ग्रहण के फौरन बाद यह लगने लगा था कि अपनी चुनावी जुमलेबाजी को दरकिनार करके मोदी पाकिस्तान से गंभीर बातचीत का दौर शुरू करेंगे, लेकिन पहला दौर इस जिद की भेंट चढ़ गया कि पाकिस्तानी राजदूत हुर्रियत कॉन्फ्रेंस के नेताओं से नहीं मिलेंगे, जबकि पिछले दो दशकों से जब भी कोई पाकिस्तानी राजनेता दिल्ली आता था, तो हुर्रियत नेताओं से उनकी मुलाकात एक निर्धारित कार्यक्रम होता था।

, इसी तरह, पठानकोट व उधमपुर की घटनाओं के बाद बातचीत बंद करने का मतलब इस यथार्थ को नकारना है कि पाकिस्तान मे सब वही नहीं होता, जो राज्य चाहता है, कई बार नॉन स्टेट ऐक्टर्स भी ऐसा कुछ करते रहते हैं कि दोनों देशों के संबंध सामान्य न हो सकें।

 नए साल में भारत और पाकिस्तान के संबंध कैसे होंगे, इसका फैसला इस बात से तय होगा कि नए सेनाध्यक्ष और मुख्य न्यायाधीश से बेहतर संबंधों के चलते अपेक्षाकृत मजबूत दिख रहे नवाज शरीफ किस हद तक भारत से संबंध सुधारने के एजेंडे पर चल सकेंगे और भारत कहां तक नॉन स्टेट ऐक्टर्स व पाकिस्तान की चुनी हुई सरकार की गतिविधियों में फर्क करते हुए अपनी नीतियों को गैर पारंपरिक खांचे में ढाल सकेगा।

(ये लेखक के अपने विचार हैं), – विभूति नारायण राय, पूर्व आईपीएस अधिकारी।

सौजन्य – हिन्दुस्तान।

