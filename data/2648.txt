विरोध की कुंद धार (बिजनेस स्टैंडर्ड)।

टिप्पणीकार बड़े नोटों को बंद करने की योजना में मौजूद खामियों को लेकर सरकार की तैयारियों पर सवाल उठा सकते हैं क्योंकि इस फैसले से न केवल देश भर में नकदी की भारी किल्लत हो गई है बल्कि समाज के हरेक तबके को कठिनाइयों का भी सामना करना पड़ रहा है।

 अर्थशास्त्री मांग में कमी आने से विकास दर में गिरावट की आशंका भी जता सकते हैं।

 लेकिन काले धन पर रोक के लिए प्रधानमंत्री की तरफ से शुरू अभियान के मायने समझने में अगर किसी ने सबसे बड़ी गलती की है तो वह विपक्ष है।

 गत एक सप्ताह से नोटबंदी के विरोध में संसद के भीतर की गतिविधियों और सोमवार को देश भर में किए गए विरोध प्रदर्शनों से भी विपक्ष को कोई लाभ नहीं हुआ है।

 भारतीय रिजर्व बैंक के कार्यालयों पर प्रदर्शन कर विपक्ष ने अपने गुस्से का तीखे अंदाज में इजहार किया लेकिन ऐसा कर वे प्रधानमंत्री नरेंद्र मोदी की ही बाजी खेलते दिख रहे हैं।

 लगता है कि उनका अपने मतदाताओं से नाता टूट चुका है।

बैंकों और एटीएम के बाहर कतार में खड़े लोगों की राय ली जाए तो पता चल जाएगा कि उनमें से कुछ इससे नाखुश हैं।

 कांग्रेस उपाध्यक्ष राहुल गांधी के पास इसका बढिय़ा मौका भी था क्योंकि वह नोट बदलने के लिए आम लोगों के साथ कतार में भी खड़े हुए थे।

 लेकिन मोदी ने संचार माध्यमों का चतुराई से इस्तेमाल कर आम लोगों के बीच इस फैसले को काफी हद तक स्वीकार्य बना दिया है।

 रोजमर्रा की जिंदगी में कड़ी मेहनत के आदी हो चुके लोग देश को काले धन से मुक्त कराने के लिए नोटबंदी से होने वाली परेशानियों का झेलने के लिए भी तैयार दिख रहे हैं।

इसके साथ ही मोदी ने अपनी कुशल भाषण-शैली का भी बेहतरीन इस्तेमाल करते हुए आम आदमी को काले धन के खिलाफ इस संघर्ष में बराबर का भागीदार बना दिया है।

 दरअसल भारतीय समाज में काले धन का मुद्दा लंबे समय से अभिशाप बना हुआ है जिसके लिए भ्रष्टाचारी नेता और व्यवसायी के गठजोड़ को जिम्मेदार माना जाता है।

 गरीब आदमी के मन में धनी आदमी की समस्याओं को देखकर एक खास तरह की प्रसन्नता भी देखी जा रही है और मोदी ने बड़ी ही कुशलता से आम आदमी के इस अहसास को पकड़ा है।

 इस मुद्दे पर अब तक व्यर्थ प्रवचन करने वाले नेताओं से अलग जाकर मोदी ने आकांक्षाओं से परिपूर्ण भारत की लोकप्रिय भावना को भुनाने की कोशिश की है।

 खासकर संयुक्त प्रगतिशील गठबंधन सरकार के छल-प्रपंचों के बाद लोग भ्रष्टाचार को किसी भी कीमत पर सहने को तैयार नहीं हैं।

 इस तरह आम जनमानस में नोटबंदी के फैसले को भ्रष्टाचार का निडरता से मुकाबला करने की कोशिश के रूप में देखा जा रहा है।

इस कदम के बारे में परिपक्व और सार्थक समाधान बताने के बजाय विपक्ष शब्दाडंबर, संसदीय कार्यवाही में बार-बार व्यवधान डालने और सड़कों पर प्रदर्शन की घिसी-पिटी तरकीबें आजमाने में ही लगा रहा।

 लोकप्रिय भावना को समझ पाने में विपक्ष की इस बुनियादी गलती ने मोदी को नैतिक स्तर पर ऊंचे धरातल वाले नेता के तौर पर स्थापित होने का मौका दे दिया है।

 इसका मतलब है कि नोटबंदी का विरोध करने वालों को काले धन के जमाखोर के रूप में देखा जाने लगा है।

 इस छवि ने मोदी को संसद की कार्यवाही को भी नजरअंदाज करने की क्षमता दे दी है।

 बिहार के मुख्यमंत्री नीतीश कुमार विपक्ष के इकलौते ऐसे नेता के रूप में उभरे हैं जो काले धन के खिलाफ उभरे आक्रोश को ठीक से समझ रहा है।

 इसके उलट कुछ साल पहले भ्रष्टाचार-रोधी अभियान चलाने वाले दिल्ली के मुख्यमंत्री अरविंद केजरीवाल इस मुद्दे पर बेतुके ट्वीट करने तक ही सीमित हो गए हैं।

 अन्य नेताओं की तरह केजरीवाल भी यह अंदाजा लगा पाने में नाकाम रहे हैं कि मोदी ने विमर्श का मुद्दा ही बदल दिया है और अगर उन्होंने तालमेल नहीं बिठाया तो अप्रासंगिक होने में देर नहीं लगेगी।

, सौजन्य- बिजनेस स्टैंडर्ड।

