नकदी की कमी से फौरी राहत का रास्ता (बिजनेस स्टैंडर्ड)।

बड़े नोट बंद करने के बाद भारतीय अर्थव्यवस्था में नकदी का संकट कुछ और महीनों तक खिंच सकता है।

 इस समस्या से पार पाने का एक रास्ता विदेश में छपी मुद्रा का आयात है।

 बता रहे हैं अशोक लाहिड़ी।

सामान्य दिनों में किसी भी बैंक खाते में बड़ी आसानी से नकदी को जमा कराया या निकाला जा सकता है।

 लेकिन बड़े नोटों को बंद करने के फैसले ने इस स्थिति में गहरा व्यवधान पैदा किया है।

 नोटबंदी के ऐलान के एक दिन बाद जब 10 नवंबर को बैंक पहली बार खुले तो पूरे देश में नकदी का गहरा संकट पैदा हो गया।

 लोग अपने खाते में पैसे होते हुए भी मनचाही रकम नहीं निकाल पा रहे थे।

 बैंकों के बाहर लगी लंबी कतारों ने पूरे देश की पीड़ा को बयान किया है।

 हालत यह है कि लोगों की रोजमर्रा की जिंदगी और आर्थिक गतिविधियां बुरी तरह प्रभावित हुई हैं।

 इस हालत पर जल्द ही काबू पाने की जरूरत है।

सरकार और भारतीय रिजर्व बैंक ने 8 नवंबर के बाद 500 और 1,000 रुपये के पुराने नोटों को लेनदेन के अयोग्य घोषित कर दिया।

 इस फैसले को लेकर पूरे देश में खूब चर्चा हो रही है।

 लोग सवाल उठा रहे हैं कि इस पूरी कवायद पर लगने वाले सरकारी खर्च के बाद आखिर किस तरह के आर्थिक लाभ हासिल होंगे।

सरकार का कहना है कि नोटबंदी से न केवल नकली नोटों की समस्या से निजात मिलेगी बल्कि काले धन पर भी लगाम लगाने में मदद मिलेगी।

 यहां हमें ध्यान रखना होगा कि इसके पहले बड़े नोटों को बंद करने के पीछे भी इन्हीं कारणों को गिनाया गया था।

 पहले भी भारत में 12 जनवरी, 1946 और 16 जनवरी, 1978 को बड़े नोट बंद करने के फैसले लिए गए थे और कहा गया था कि इससे कालाबाजारी रोकने में मदद मिलेगी।

दरअसल काले धन के उन्मूलन के एक साधन के तौर पर विमुद्रीकरण का कदम खासा लोकप्रिय रहा है।

 वर्ष 1972 में द्रमुक से अलग होकर अन्नाद्रमुक बनाने वाले एम जी रामचंद्रन ने भी बड़े नोटों को बंद करने की मांग की थी।

 रामचंद्रन ने कहा था कि काले धन को खत्म करने के लिए सौ रुपये के नोटों के चलन पर रोक लगाई जानी चाहिए।

अन्य देशों में भी ऐसे उदाहरण देखने को मिले हैं जब बड़े नोटों को चलन से बाहर कर दिया गया या नकदी की कमी का सामना करना पड़ा।

 कनाडा ने सितंबर 2010 में 1,000 कनाडाई डॉलर के नोटों को बंद कर दिया था।

 काले धन को सफेद करने और संगठित अपराध में बड़े नोटों का इस्तेमाल रोकने के लिए कनाडा ने यह कदम उठाया था।

 सिंगापुर ने भी जुलाई 2014 में अधिक मूल्य वाले लेनदेन से जुड़े जोखिमों को कम करने के लिए 10,000 सिंगापुरी डॉलर के नोट की छपाई बंद कर दी।

 यूरोपीय सेंट्रल बैंक ने भी मई 2016 में 500 यूरो के नोटों को वर्ष 2018 से बंद करने का फैसला किया है।

 इन सभी देशों में बैंकों को निर्देश दिया गया कि वे बंद हो चुके नोटों को अपने केंद्रीय बैंक के पास वापस कर दें ताकि उन्हें नष्ट किया जा सके लेकिन वहां पर पुराने नोट भी वैध बने रहे।

 इसके उलट भारत में बड़े नोट बंद करने के साथ ही 2,000 रुपये का नया नोट लाने का भी फैसला किया गया।

 भारत और दूसरे देशों के विमुद्रीकरण के बीच यह बहुत बड़ा फर्क है।

कुछ देशों को नकदी संकट का भी सामना करना पड़ा है लेकिन इन देशों में भारत के हालात से भिन्नता थी।

 कहीं पर मुद्रास्फीति का स्तर बेहद ऊंचा था (1922 में ऑस्ट्रिया) तो कहीं पर किसी अन्य देश की मुद्रा पर निर्भरता थी (पनामा) या विदेशी छापेखाने पर निर्भर देश के पास विदेशी मुद्रा का अभाव हो गया (1992 में अल्बानिया) या किसी देश का विभाजन ही हो गया (पूर्व सोवियत संघ और यूगोस्लाविया)।

 अगर भारत से इनकी तुलना करें तो अपने यहां इनमें से कोई भी स्थिति नहीं थी।

भारत के सकल घरेलू उत्पाद के पांचवें हिस्से के बराबर की राशि वाली एक समानांतर अर्थव्यवस्था भी सक्रिय है जो काले धन से संचालित होती रही है।

 हाल के वर्षों में समाज के रवैये में भी काले धन को लेकर एक तरह की स्वीकार्यता देखी जाती रही है।

 कुछ लोग दावा करते हैं कि नोटबंदी के दर्दनाक झटके से काले धन के खिलाफ लड़ाई के लिए समुचित मनोवैज्ञानिक परिवेश तैयार करने में मदद मिलेगी।

 सवाल है कि क्या स्वैच्छिक आय घोषणा योजना, कई देशों के साथ करों की सूचना साझा करने संबंधी समझौते, बेनामी लेनदेन निषेध अधिनियम में संशोधन और कराधान अधिनियम संशोधन विधेयक का लाया जाना सरकार की सोची-समझी रणनीति का हिस्सा थे।

 लोगों के मन में यह सवाल भी है कि क्या इस बार की नोटबंदी 1946 और 1978 के अनुभवों से अलग साबित होगी।

 इन सवालों के जवाब तो समय आने पर ही मिलेंगे।

इस दौरान सरकार को देश में नकदी संकट को जल्द दूर करने की जरूरत है।

 अधिकांश लेनदेन में नकदी को ही तरजीह दी जाती है।

 खास तौर पर सब्जियों की खरीद, बस-ऑटो के किराये या रोजमर्रा के सामान की खरीद के समय लोग नकदी लेना-देना ही पसंद करते हैं।

 नकदी ही वह ल्युब्रिकेंट होता है जो अर्थव्यवस्था के पहियों को आगे बढऩे लायक बनाता है।

 सब्जियों के भाव साल के इस समय आम तौर पर कम ही रहती हैं लेकिन नकदी की कमी ने भावों को और भी नीचे ला दिया है।

 चालू वित्त वर्ष की तीसरी तिमाही का पहला आधा हिस्सा तो नकदी संकट से लगभग मुक्त रहा है लेकिन अगर नकदी संकट पर काबू नहीं पाया गया तो अगली तिमाही में आर्थिक गतिविधियों पर इसका पुरजोर असर देखने को मिलेगा।

गत वित्त वर्ष के अंत में 16.6 लाख करोड़ रुपये मूल्य के नोट चलन में थे।

 इनमें से 85 फीसदी नोट 500 और 1,000 रुपये मूल्य के थे।

 उस समय 500 रुपये के 15.8 अरब नोट और 1,000 रुपये के 6.3 अरब नोट चलन में थे।

 आठ नवंबर तक 500 रुपये के नोटों की संख्या बढ़कर 16.6 अरब और 1000 रुपये के नोटों की संख्या 6.5 अरब हो जाने की बात कही जा रही है।

 इसका मतलब है कि सरकार ने एक झटके में ही 23.1 अरब नोटों को विमुद्रीकृत कर दिया।

 हालांकि सरकार दिसंबर के अंत तक नोटों की कमी दूर कर लेने का दावा कर रही है लेकिन कुछ टिप्पणीकारों का मानना है कि इसे पूरी तरह सामान्य होने में मई 2017 तक का समय लग सकता है।

नकदी संकट की अवधि इस बात पर निर्भर करेगी कि बंद हो चुके कितने नोटों को बदला जा सका है और कितनी जल्दी उन्हें लोगों के बीच पहुंचाया जा रहा है।

 इस संकट का एक नतीजा यह हो सकता है कि आगे चलकर भारत में नकदी की अहमियत थोड़ी कम हो और लोगों के भुगतान के तरीके में उसी तरह का बदलाव देखने को मिले जैसा संचार के क्षेत्र में हम देख चुके हैं।

 लेकिन हमें ध्यान रखना होगा कि नकदी-रहित लेनदेन बढऩे से नकदी की कमी दूर नहीं होगी।

बैंक नोटों की छपाई नासिक, देवास, मैसूर और सालबोनी छापेखानों में होती है।

 लेकिन इन छापेखानों से होने वाली नोटों की आपूर्ति में पिछले तीन वर्षों में 17.5 फीसदी, 2.3 फीसदी और 11.3 फीसदी की कमी देखी गई है।

 अगर इन छापेखानों की मौजूदा क्षमता पर ही निर्भर रहे तो नकदी की कमी का दौर इस कैलेंडर साल से आगे तक खिसक सकता है।

 लिहाजा नोटों की कमी को फौरी तौर पर दूर करने के लिए 1998 में अटल बिहारी वाजपेयी सरकार के समय अपनाई गई रणनीति से प्रेरणा ली जा सकती है।

 उस समय सरकार ने नकदी की कमी दूर करने के लिए 1 लाख करोड़ रुपये मूल्य के नोट विदेशों से आयात करने का फैसला किया था।

(लेखक भारत सरकार के पूर्व मुख्य आर्थिक सलाहकार हैं), – अशोक लाहिड़ी।

सौजन्य – बिजनेस स्टैंडर्ड।

