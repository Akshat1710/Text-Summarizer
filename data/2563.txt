सबक लेने की जरूरत (दैनिक जागरण)।

श्री माता वैष्णो देवी के दर्शनों के लिए हवाई मार्ग से भवन पहुंचने वाले श्रद्धालुओं की सुरक्षा के लिए कोई विशेष कदम न उठाया जाना चिंताजनक है।

 विडंबना यह है कि इस मार्ग पर केवल सिंगल इंजन हेलीकॉप्टर सेवा ही चल रही है।

 माता वैष्णो देवी श्राइन बोर्ड की ओर से निजी हवाई कंपनियों के हेलीकॉप्टर सेवाएं तो दे रहे हैं लेकिन इनके रखरखाव और रन-वे की सुरक्षा पर भी सवाल उठाना शुरू हो गए हैं।

 चाहे ये जमीनी सुरक्षा हो या फिर हवाई मार्ग की, जब तक हेलीपैड के पास गंदगी के ढेर लगे होंगे तो पक्षी तो वहां उड़ते नजर आएंगे।

 विगत दिवस माता वैष्णो देवी के दर्शनों से लौट रहे हिमालयन हेली सर्विसेज के हेलीकाप्टर के रोटर से पक्षी टकरा गया।

 बाद में यह फ्रंट शीशे तोड़ता हुआ पायलट के पास जाकर गिरा।

 इसे पायलट की सूझबूझ ही कहेंगे कि उसने किसी तरह हेलीकॉप्टर को सुरक्षित लैंड करवा लिया।

 अन्यथा सात लोगों की जान खतरे में पड़ सकती थी।

 पिछले वर्ष 23 नवंबर को इसी दिन हेली सर्विसेज का हेलीकॉप्टर कुछ इन्हीं परिस्थितियों में कटड़ा में उड़ान भरने के कुछ देर बाद दुर्घटनाग्रस्त हो गया था।

 जिसमें महिला पायलट सात श्रद्धालुओं की मौत हो गई थी।

 इतना ही नहीं इसी माह ग्लोबल विक्ट्रा कंपनी का हेलीकॉप्टर उड़ान भरते ही नियंत्रण से बाहर हो गया था।

 पायलट ने इसे बड़ी मुश्किल से क्रैश होने से बचाया था।

 दुर्घटना के बाद भक्तों को दो इंजन वाले हेलीकॉप्टर सेवाएं देने का दावा किया गया था लेकिन सरकार भी इस दुर्घटना को भूलती नजर आ रही है।

 डबल इंजन वाले हेलीकॉप्टर समय की पुकार है क्योंकि यह लोगों की जान-माल का मसला है।

 हवा में उड़ते यह ताबूत कई परिवारों के लिए घातक साबित हो चुके हैं।

 श्री माता वैष्णो देवी श्राइन बोर्ड ने दो कंपनियों को हेलीकॉप्टर सेवाओं का जिम्मा दिया है लेकिन कंपनियां उड़ान के लिए तैयार मानकों का पालन नहीं कर रही।

 जहां तक कि डबल इंजन वाले हेलीकॉप्टर की लैंडिंग के लिए भी कोई विशेष सुविधा नहीं है।

 बोर्ड को यह नहीं भूलना चाहिए कि माता वैष्णो देवी के दर्शनों के लिए हर साल सवा करोड़ से भी अधिक श्रद्धालु दुनिया भर से यहां पहुंचते हैं।

 ऐसे में एयरपोर्ट का विस्तारीकरण करे।

 जहां तक हेलीपैड के सवाल है, वहां पर गंदगी के ढेर नहीं लगने चाहिए क्योंकि मरे हुए जानवर या खाद्य पदार्थों के कारण यहां पक्षियों का जमावड़ा रहता है।

 लिहाजा सांझी छत और रन-वे के पास सफाई का खास ख्याल रखा जाए जिससे कि पक्षी वहां न पहुंचे।

 श्री माता वैष्णो देवी के आधार शिविर कटड़ा में प्लास्टिक के इस्तेमाल पर प्रतिबंध तो लगाया गया है लेकिन इसका सख्ती से पालन नहीं हो रहा लिहाजा मां दुर्गा की इस नगरी की स्वच्छता के लिए सभी एजेंसियों को एकजुट होकर प्रभावी कदम उठाने होंगे।

 स्थानीय संपादकीय : जम्मू-कश्मीर , सौजन्य – दैनिक जागरण, 25-11-2016।

