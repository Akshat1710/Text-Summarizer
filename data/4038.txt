दो औरतें और यूरोप का भविष्य (हिन्दुस्तान)।

हिलेरी क्लिंटन की हार को दुनिया भर की औरतों की पराजय के तौर पर देखने के लिए आपको स्त्री अधिकारवादी बनने की जरूरत नहीं है।

 यह पराजय खास तौर से उस उम्मीद की भी शिकस्त है, जो सियासी सत्ता और जवाबदेही में औरतों को वाजिब हिस्सेदारी की आस लगाए बैठी थी।

 पर शायद इस मकसद को इससे बड़ा झटका कुछ सप्ताह पहले ही अक्तूबर में लगा था, जब मर्दों के दबदबे वाली संयुक्त राष्ट्र महासभा ने कई महिला उम्मीदवारों की दावेदारी को नजरअंदाज करते हुए अंतोनियो गुतेरस को संयुक्त राष्ट्र के नए महासचिव के रूप में चुना था।

, पुर्तगाल के पूर्व प्रधानमंत्री अंतोनियो गुतेरस, ट्रंप के बिल्कुल उलट हैं: एक गैर-नस्लवादी जमीनी नेता होने के अलावा वह समाजवादी भी हैं।

 उन्हें यौन हमलावर के तौर पर भी नहीं जाना जाता, बल्कि औरतों के बारे में उनके ख्याल अमेरिका के नव-निर्वाचित राष्ट्रपति से ज्यादा प्रगतिशील हैं।

 हां, विश्व मंच पर उनका प्रोफाइल गुमनाम-सा रहा है, ठीक अपने पूर्ववर्तियों बान की मून और कोफी अन्नान की तरह।

 अमेरिकी वोटरों के सामने तो आम चुनाव में सिर्फ।

एक ही भरोसेमंद महिला उम्मीदवार थी: ग्रीन पार्टी की जिल स्टेन, जिन्हें कभी संजीदगी से नहीं लिया गया।

 लेकिन संयुक्त राष्ट्र के आगे चुनने को कर्ई दमदार महिला उम्मीदवारों का विकल्प था: न्यूजीलैंड की पूर्व प्रधानमंत्री हेलेन क्लार्क से लेकर यूनेस्को की महानिदेशक इरीना बोकावा और यूरोपीयन कमिश्नर फॉर बजट क्रिस्टालीना गियोनिएवा तक; मोल्डोवा की विदेश मंत्री नतालिया गेरमैन से लेकर अर्जेंटीना की विदेश मंत्री सुजाना मल्कोरा तक।

 मगर शर्मनाक सच यह है कि महासभा की अदृश्य विभाजक दीवार इस बार भी टूट नहीं पाई।

 जल्द ही ह्वाइट हाउस में एक स्त्री-द्वेषी शख्स प्रवेश कर जाएगा।

 ऐसे में, यही वह माकूल वक्त है ये सोचने का कि क्या कुछ हुआ और अब क्या हो सकता है।

 अभी अक्तूबर की शुरुआत तक यह सुखद उम्मीद जिंदा थी कि संयुक्त राष्ट्र महासचिव के अलावा सुरक्षा परिषद में वीटो से लैस पांच स्थायी सदस्य देशों में से तीन की बागडोर औरतों के हाथों में आ सकती है।

, इस फैंटेसी के हकीकत में बदलने की संभावना भी दिखी, जब जुलाई महीने में थेरेसा मे ब्रिटेन की प्रधानमंत्री बनीं।

 इसे सफल होने के लिए बान की मून की जगह हेलेन क्लार्क और आठ नवंबर को हिलेरी क्लिंटन की फतह की दरकार थी।

 अगले साल वसंत में फ्रांसीसी राष्ट्रपति के तौर पर मैरीन ली पेन के चुने जाने के साथ यह तस्वीर मुकम्मल हो जाती।

 इसमें जर्मनी की चांसलर एंजला मर्केल भी जुड़तीं और शायद…।

 बहरहाल, फैंटेसी से हकीकत की दुनिया में लौटते हैं।

 हिलेरी क्लिंटन की पराजय ने भले ही मर्केल की संभावनाओं को कमजोर किया हो, मगर दूसरी तरफ ली पेन की संभावनाएं बढ़ा दी हैं।

 पेन की सियासत कई मायनों में डोनाल्ड ट्रंप की राजनीति का ही आईना है।

 उनका धुर-दक्षिणपंथी ‘फ्रेंच नेशनल फ्रंट’ एक नस्लवादी व बाहरी लोगों से नफरत करने वाला राजनीतिक दल है।

 पेन उन तमाम समझौतों को भी खत्म करना चाहती हैं, जो फ्रांस को यूरोपीय संघ से बांधे हुए हैं।

 ली पेन ने ट्रंप की जीत का काफी उत्साह के साथ स्वागत किया है।

 जून में, जब ब्रिटिश मतदाताओं ने यूरोपीय संघ से बाहर होने के विकल्प (ब्रेग्जिट) पर अपनी मुहर लगाई थी, तो उस फैसले का भी उन्होंने कुछ इसी अंदाज में स्वागत किया था।

 ये दोनों नतीजे खुद ली पेन के लिए अच्छे सगुन की तरह आए हैं।

अगले वसंत में फ्रांस में आम चुनाव होने जा रहे हैं।

 अभी हाल-हाल तक वहां पारंपरिक सोच यही थी कि नेशनल फ्रंट पहले से बेहतर प्रदर्शन करेगा, और शायद एक तिहाई वोट लेकर यह दल गरमी की शुरुआत में दूसरे दौर के मतदान को बाध्यकारी बना दे।

 लेकिन वैसी स्थिति में कट्टरपंथियों को सत्ता से दूर रखने के लिए यह माना जाता था कि फ्रांस की परंपरा के वामपंथी व दक्षिणपंथी एक हो जाते और ली पेन को ठीक उसी स्थिति में डाल देते, जिस स्थिति में साल 2002 में उनके पिता जीन-मैरी आ गए थे।

 फ्रांस के पूर्व राष्ट्रपति निकोलस सरकोजी इस काम में जुट भी गए हैं।

 मगर अब फ्रांस में ‘ट्रंफ फैक्टर’ की बात होने लगी है।

 दक्षिणपंथी वोटरों के पारंपरिक गठबंधन और अतिवादी लोग ली पेन के झंडे तले लामबंद होने लगे हैं।

 मौजूदा राष्ट्रपति फ्रांस्वां ओलांद की छवि इतनी खराब हो चुकी है कि उनके फिर से जीत पाने की संभावना नहीं के बराबर है।

, बीबीसी को इसी हफ्ते दिए अपने इंटरव्यू में ली पेन ने कहा कि ट्रंप ने उस बात को ‘संभव बनाया है, जिसे पहले असंभव कहा जाता था।

’ अपने पूरे इंटरव्यू में पेन ने फ्रांस के संदर्भ में वैसे ही तमाम मुद्दे उठाए, जैसे मसले डोनाल्ड ट्रंप ने अमेरिकी चुनावों के दौरान असरदार तरीके से उठाए थे।

 मसलन, आर्थिक विषमता, संरक्षणवाद की जरूरत, बाहर से आने वालों पर रोक, इस्लाम का बढ़ता डर, खासकर पेरिस व नीस में हुए हमलों को देखते हुए।

 पर वास्तव में दुनिया की सबसे ताकतवर महिला के लिए वोटरों पर यह ‘ट्रंप-प्रभाव’ किसी बुरी खबर से कम नहीं।

 चूंकि पहले ही शरणार्थी-विरोधी भावना एंजला मर्केल को चुनावी नुकसान पहुंचा रही है, ऐसे में यह नया प्रभाव अगले साल होने जा रहे जर्मनी के आम चुनाव में उनकी पार्टी ‘क्रिश्चियन डेमोक्रेटिक यूनियन’ को आघात पहुंचा सकता है।

 ली पेन की पार्टी की तरह ही जर्मनी की ‘द अल्टरनेटिव फॉर जर्मनी पार्टी’ मुस्लिम व आप्रवासी विरोधी भावना का दोहन अपने पक्ष में कर रही है।

 जर्मन यूरोपीय संघ में बने रहना चाहते हैं।

 और आम तौर पर पिछले 11 वर्षों से वे देश की अर्थव्यवस्था को संचालित करने के मर्केल के तरीके का अनुमोदन भी करते रहे हैं, मगर मर्केल का सीरियाई शरणार्थियों को गर्मजोशी से गले लगाना जर्मनों को रास नहीं आया है।

 ब्रिटेन, फ्रांस और यूरोप के अन्य इलाकों में आप्रवासी विरोधी भावना के साथ बढ़ता ‘इस्लामोफोबिया’ भी नत्थी हो गया है।

, ली पेन के उलट मर्केल ने डोनाल्ड ट्रंप की जीत का काफी सावधानी से स्वागत किया है।

 मर्केल ने ट्रंप को बधाई देते हुए उन्हें यह याद दिलाया कि लोकतांत्रिक व मानवीय मूल्यों की डोरी ही अमेरिका और जर्मनी को एकसूत्र में पिरो सकती है।

 सवाल यह है कि इन दोनों महिलाओं के प्रति ट्रंप का रुख क्या होगा, जिनके राजनीतिक भविष्य को वह शायद प्रभावित कर सकते हैं।

 ट्रंप पूर्व में मर्केल की शरणार्थी नीति की आलोचना कर चुके हैं, हालांकि उनकी नेतृत्व क्षमता की उन्होंने तारीफ भी की।

 उनके विचारों में ली पेन अभी खास जगह नहीं बना सकी हैं।

 लेकिन यह रुख अब बदलने को है।

, – बॉबी घोष, प्रधान संपादक, हिन्दुस्तान टाइम्स।

सौजन्य – हिन्दुस्तान, 16-11-2016।

