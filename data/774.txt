हिंसा ठीक नहीं (दैनिक जागरण)।

हर समस्या का समाधान अगर तोड़-फोड़ और आगजनी के रास्ते ढूंढा जाए तो कल्पना की जा सकती है कि हालात क्या होंगे।

 शासन-प्रशासन पर दबाव बनाने का हिंसा आसान तरीका दिखता है, लेकिन इसकी परिणति पर विचार करें तो दोनों ही पक्ष को नुकसान उठाना पड़ता है।

 कई मामलों में तो आंदोलन करने वालों को जेल की हवा भी खानी पड़ी है।

 यह भी गौरतलब है कि हिंसा के पीछे गिने चुने शरारती तत्व होते हैं, जो भीड़ को आगे कर खुद वहां से खिसक लेते हैं।

 भुगतना उनको होता है, जो जायज तरीके से न्याय मांगने के लिए सड़क पर उतरते हैं, लेकिन साजिश के शिकार हो जाते हैं।

 हिंसा किसी भी सूरत में उचित नहीं।

 इससे बात बनती नहीं, बल्कि बिगड़ती चली जाती है।

 रविवार को बिहार विद्यालय परीक्षा समिति के कार्यालय में की गई आगजनी और तोड़-फोड़ को कतई उचित नहीं ठहराया जा सकता।

 कुछ परीक्षार्थी अपने भविष्य को लेकर परेशान हैं।

 इंटर के कई परीक्षार्थी परीक्षा प्रवेश पत्र में सुधार को लेकर समिति के दरवाजे पहुंचे थे, लेकिन हालात इस कदर बिगड़े कि लोग हिंसा पर उतारू हो गए।

 समिति के अध्यक्ष ने कहा है कि इस बार आवेदन ऑनलाइन लिए गए थे।

 प्रवेश पत्र में सुधार का पर्याप्त समय दिया गया था, इसमें समय रहते सुधार न कराने वाले दोषी हैं।

 समिति के सचिव इसे उन तत्वों की साजिश मान रहे हैं, जो दूसरे छात्रों को परीक्षा में प्रवेश दिलाने के प्रयास में लगे हैं।

 वे इसके लिए उन चंद कॉलेजों को जिम्मेदार मान रहे हैं, जिन्होंने कॉलेज के नियमित छात्रों से इतर बाहरी छात्रों का परीक्षा शुल्क जमा करा दिया है।

 ऐसे कॉलेज नाम, विषय और जेंडर बदलवाने के लिए हंगामा करा रहे हैं।

 ऐसे में यह जरूरी हो गया है कि उन कॉलेजों को चिन्हित किया जाए।

 उनकी सघन जांच हो और दोषी पाए जाने पर कड़ी कार्रवाई हो।

 बहुत प्रयास के बाद समिति की गरिमा को पुनस्र्थापित करने का प्रयास चल रहा है।

 कदाचार मुक्त परीक्षा के लिए कई जतन किए जा रहे हैं।

 ऐसे में चंद लोगों की कारगुजारियों से पुन: समिति की साख पर बट्टा लगे, इसपर सख्ती से रोक लगानी होगी।

 समिति को यह भी देखना होगा कि कहीं ऐसा तो नहीं कि वैसे परीक्षार्थी भी प्रवेश पत्र की त्रुटि का खामियाजा भुगत रहे हैं, जो पात्रता रखते हैं।

 ऐसे परीक्षार्थियों को राहत देनी होगी।

 यह उनके भविष्य का सवाल है।

 उम्मीद की जानी चाहिए कि समिति इस समस्या का हल निकाल लेगी।

,  स्थानीय संपादकीय : बिहार , सौजन्य- दैनिक जागरण।

