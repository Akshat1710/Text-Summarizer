एक अनियंत्रित-अप्रत्याशित राष्ट्रपति (दैनिक ट्रिब्यून)।

तो अब अमेरिका में नये राष्ट्रपति डोनाल्ड ट्रंप का राजकाज शुरू हो गया है और काम संभालते ही उन्होंने जो नयी ‘सांस्कृतिक क्रांति’ की शुरुआत कर दी है, उससे दुनियाभर की सरकारों में खलबली मच गई है।

 अब तक उन्होंने जो निर्णय लिए हैं, उसमें राष्ट्रपति को मिली कार्यकारी शक्तियों का प्रयोग करते हुए ट्रांस पैसिफिक ट्रेड एग्रीमेंट को निरस्त करना, पूर्व राष्ट्रपति बराक ओबामा द्वारा शुरू की गई स्वास्थ्य योजना ‘ओबामाकेयर’ को खत्म करना और मेक्सिको से लगती अमेरिका की सीमा पर दीवार बनाने का आदेश देकर मोटे तौर पर यह जता दिया है कि अब बॉस कौन है।

इसी बीच अन्य देशों के नेतागण मान चुके हैं कि अमेरिका का मुखिया अप्रत्याशित स्वभाव वाला व्यक्ति बना है।

 ट्वीटर पर डाले गए ट्रंप के विचारों ने भी उन्हें सही ढंग से न समझने में अपना योगदान दिया है।

 न तो अच्छी तरह यह पता चल पा रहा है कि क्या वे नाटो (नॉर्थ अटलांटिक ट्रीटी ऑर्गेनाइजेशन) का समर्थन करते हैं या फिर विरोध, और न ही यह साफ हो रहा है कि यूरोपियन यूनियन से अलग होने की ब्रिटेन की घोषणा का जिस उत्साह से उन्होंने समर्थन किया था, तो क्या उनकी इच्छा है कि यह संगठन बिखर जाए।

राष्ट्रपति ट्रंप के कदमों ने यह संकेत दिया है कि द्वितीय विश्वयुद्ध के बाद बने उन संस्थानों की नीतियां बदलेंगी जो वैसे तो पश्चिमी जगत में आजादी और एकता के प्रचार-प्रसार के लिए बनाये गये थे, लेकिन इनकी वजह से सोवियत संघ के विघटन तक ‘शीतयुद्ध-काल’ बना रहा था।

 चूंकि ट्रंप अब ‘अमेरिका का हित सबसे पहले’ का राग अलापने लगे हैं, उनका ऐसा करना न सिर्फ 21वीं सदी के वैश्वीकरण हिसाब से एक अजीबो-गरीब विचार है बल्कि ऐसी सोच को दुनिया से कटकर अलग-थलग रहने की मानसिकता माना जाता है।

मेक्सिको के लोग ट्रंप से न सिर्फ इसलिए बुरी तरह खफा हैं कि वे सीमा पर दीवार खड़ी करने जा रहे हैं बल्कि इसलिए भी कि इस हेतु पैसा भी मेक्सिको से आने वाले आयात पर ज्यादा कर लगाकर उगाहा जाएगा।

 व्हाइट हाउस के इस नए मालिक ने विश्व के अग्रणी नेताओं जैसे कि जर्मनी की चांसलर एंजेला मार्केल की निन्दा उनके उस ‘अनर्थकारी निर्णय’ की वजह से की है, जिसके तहत उन्होंने सीरिया और अन्य युद्धग्रस्त देशों से लाखों शरणार्थियों के लिए अपने देश के दरवाजों को खोला था और इसके चलते उनकी कुर्सी तक खतरे में पड़ गई है।

ट्रंप काल के अब तक के तौर-तरीकों से दो चीजें उभरकर सामने आ रही हैं, एक यह कि उनका मानना है कि उन्हें सबसे पहले अपने उन गोरे मतदाताओं को नवाजना चाहिए जो अपेक्षाकृत गरीब हैं और जिनकी नौकरियां हाल के वर्षों में नहीं रहीं और दूसरा यह कि वे अभी भी अमीर लोगों की खासी खिंचाई करने में लगे हुए हैं।

 उनका मानना है कि यह मजदूर वर्ग की वोट ही थी, जिसकी वजह से वे जीते हैं।

दुनिया को यह नहीं पता कि ट्रंप प्रशासन से क्या उम्मीद रखी जाए क्योंकि ट्वीटर पर व्यक्त उनके विचारों को विदेश नीति नहीं कहा जा सकता।

 यह भी कि पश्चिमी जगत का नेतृत्व करने में अमेरिका की अगली भूमिका क्या होगी और यदि इस सवाल को पूर्व वामपंथी देशों तक विस्तारित किया जाए तो नयी महाशक्ति कौन।

 सीरिया के गृहयुद्ध में अमेरिका को सैन्य रूप में न फंसाने की राष्ट्रपति ओबामा की झिझक ने रूस को उसकी जगह लेने और तुर्की एवं ईरान को बीच में डालकर समस्या का हल निकालने वाले मध्यस्थ बनने का मौका दे डाला।

 अंतर्राष्ट्रीय व्यापार के बृहद परिदृश्य की बात करें तो दावोस में संपन्न हुए विश्व आर्थिक मंच के सम्मेलन में चीन के राष्ट्रपति शी जिनपिंग ने अपनी उपस्थिति खासतौर पर दर्ज करवाकर और वहां निर्बाध व्यापार का राग अलाप कर इस दिशा में वैश्विक चौधरी बनने का यत्न किया है।

बतौर राष्ट्रपति ट्रंप की कार्यशैली से संशय होना उनके अप्रत्याशित स्वभाव की वजह से है।

 हालांकि विश्व की एकमात्र महाशक्ति का मुखिया यदि विदेश नीति-निर्धारण के मामले में कोई स्पष्ट लीक न रख पाए तो यह स्थिति ठीक नहीं।

अमेरिका की महानता नये-नये अनुसंधान और साहसिक सोच रखने की वजह से मानी जाती है।

 जिसके चलते वह अपनी रचनात्मकता और सर्वश्रेष्ठ रहने की इच्छाशक्ति की बदौलत अन्य देशों के आगे रहता आया है।

 टेलीविजन पर टॉक-शो के सूत्रधारों की भाषा से भले ही यह लगे कि इस देश की व्यवस्था में भारी कमियां आ गई हैं, लेकिन कोई विद्रोह उठ खड़ा होगा, इसकी आशंका दूर-दूर तक नहीं है।

 फिलहाल ट्रंप अपने मुख्य समर्थक वर्ग की इस मांग को पूरा करने में लगे हुए हैं कि कैसे भी हो, उनकी नौकरियों को सुरक्षित रखा जाए, परंतु बतौर एक महाशक्ति उनका यह कदम अन्य देशों से आने वाले कामगारों के लिए नीति-निर्धारण का आधार बने तो यह दोनों के हितों के लिए ठीक नहीं होगा।

तो किताबी परिभाषा के हिसाब से सभी देश अपने-अपने हितों को लेकर स्वार्थी माने जाते हैं परंतु अमेरिकी व्यवस्था की निपुणता यह रही है कि वह बृहद परिदृश्य को ध्यान में रखते हुए अपने सहयोगी देशों को मजबूत बनाते हुए उन्हें कुछ इस तरह ढालती है कि वह अमेरिका के नेतृत्व में दुनिया का संचालन करने वाली प्रणाली बन जाए।

क्या राष्ट्रपति ट्रंप अब ‘अमेरिका के हित सबसे पहले’ वाले अपने नारे की आड़ लेकर द्वितीय विश्व युद्ध के बाद बनी अमेरिकी विदेश नीति को पूरी तरह बदल देंगे।

 अभी इस सवाल का जवाब मिलना बाकी है।

 उनके मंत्रिमंडल पर नजर दौड़ाएं तो वह अति धनाढ‍्यों और अनुभवियों का मिश्रण है और उम्मीद है कि वे अपने राष्ट्रपति की सोच को कुछ सकारात्मक बना पायेंगे।

लोकतंत्र की चुनावी व्यवस्था का एक पहलू यह भी है कि कभी-कभी जनता मतदान द्वारा किसी अनाड़ी को भी सत्ता चलाने का मौका दे डालती है, किंतु अपने दिवास्वप्नों में जीने वाला यही इनसान अगर जल्द ही ढंग-संचालन नहीं सीख पाया तो वह बर्बादी का बायस भी बन सकता है।

 हाल की घड़ी तो लगता है कि ट्रंप ने अपने अति-रूढ़िवादी यहूदी दामाद जारेड कुशनर को राजनीतिक सलाहकार नियुक्त करके अपने नासमझी के पिटारे को और बड़ा कर लिया है।

 इसलिए कोई आश्चर्य नहीं कि इस्राइली सरकार ने ट्रंप का स्वागत अपने तरीके से कुछ इस तरह किया है जब उसने घोषणा की कि देश के पश्चिमी तट और पूर्वी जेरूसलम के फिलस्तीनी इलाके में और ज्यादा यहूदियों को अवैध रूप से बसाने की खातिर नये भवनों का निर्माण किया जाएगा।

 कुछ अपवादों को छोड़कर अधिकांश अमेरिकी राजनेता इस्राइलियों की ओर झुकाव रखते हैं और इसीलिए वे उसे किसी अन्य देश की अपेक्षा कहीं ज्यादा सैन्य और आर्थिक मदद मुहैया करवाते हैं।

अब शेष दुनिया सांस थामे यह इंतजार कर रही है कि ट्रंप का अगला कारनामा क्या होगा।

 अलबत्ता, भले ही उनके अंदर व्हाइट हाउस के मुखिया में जो धीरज-गंभीरता होनी चाहिए वह नदारद हो, लेकिन वे अपनी बातों और निर्णयों का टीवी रिएल्टी शो के मेजबानों के जरिए मजाक उड़वाकर लोगों के मनोरंजन का सबब जरूर बने हुए हैं।

, – एस. निहाल सिंह, सौजन्य- दैनिक ट्रिब्यून।

