ऑपरेशन नई दिशा (दैनिक जागरण)।

नक्सल सफाये के लिए चलाया जा रहा ऑपरेशन नई दिशा दिन-प्रतिदिन सफलता की नई ऊंचाइयां छू रहा है।

 इसके तहत एक सौ से अधिक खूंख्वार नक्सली आत्मसमर्पण कर चुके हैं।

 पुलिस उन पर एक ओर जंगलों में दबाव बढ़ा रही है, दूसरी तरफ मुख्यधारा में शामिल कराकर उन्हें अनेक सुविधाएं मुहैया कराती है।

 इन सुविधाओं में नगद राशि के अलावा और भी राहतें दी जाती हैं।

 अब पुनर्वास के साथ-साथ रोजगार भी जोड़कर उन्हें ऐसा अवसर दिया जा रहा है, जिससे वे समाज को सुरक्षा प्रदान करेंगे।

 प्रायोगिक तौर पर सरकार ऐसे पांच लोगों को अवसर देकर आजमा चुकी है।

 जो दूसरों के खून के प्यासे थे, वे अब समाज की सुरक्षा के लिए अपना सारा खून बहाने को तत्पर हैं।

 इससे बड़ा मानसिक और सामाजिक बदलाव दूसरा कुछ नहीं हो सकता।

 यह ऑपरेशन नई दिशा की सफलता की अहम मिसाल है।

 एक समय ऐसा था, जब शहरों में भी लोग खुद को असुरक्षित महसूस करते थे।

 और तो और शहरी थाना फुसरो बाजार और जिला मुख्यालय गिरिडीह का सरकारी शस्त्रागार तक असुरक्षित हो गए थे।

 नक्सलियों ने उन पर धावा बोलकर पुलिस को बौना बना दिया था और आम अवाम को दहशतजदा कर दिया था।

अब स्थिति लगभग पूरी तरह से बदलती जा रही है।

 हाल के वर्षों में नक्सली-उग्रवादी एक भी बड़ी घटना को अंजाम नहीं दे पाए हैं।

 जहां कहीं वे सिर उठाने की कोशिश करते हैं, वहीं पकड़ लिए जाते हैं।

 यदि हठधर्मिता पर आमादा होते हैं, तो उनकी बंदूकों का करारा जवाब इधर से मिल जाता है।

 पकड़ में आने पर जेल और केस का लफड़ा और मारे जाने पर कहानी की खत्म।

 इससे हर हाल में सुरक्षित कदम साबित हो रहा है, खुद चैन से रहना, दूसरों को चैन से रहने देना और अमन-चैन बहाली में सक्रिय सहयोग करना।

 गनीमत है कि नक्सलियों-उग्रवादियों में यह समझदारी बड़ी तेजी से आ रही है।

 सरकार उनकी मानसिकता समझ चुकी है।

 इसी कारण उनको उसने अब अपनी बंदूक थमाने का अहम फैसला लिया है।

 उनको बतौर सिपाही बहुत अधिक प्रशिक्षण देने की भी जरूरत नहीं पड़ेगी।

 उनमें अनुशासन, जिद, लक्ष्य भेदन जैसे गुण मौजूद होते हैं, जिनको अब सकारात्मक दिशा की ओर मोडऩे मात्र की जरूरत रहेगी।

 निश्चय ही इसका सुखद परिणाम सामने आएगा।

 सरकार ने आगामी 15 नवंबर को झारखंड स्थापना दिवस के अवसर पर अपने इस फैसले को अमलीजामा पहनाने का अच्छा समय चुना है।

,  स्थानीय संपादकीय : झारखंड , सौजन्य-दैनिक जागरण, 29-10-2016.।

