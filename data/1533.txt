समरसता की सार्थक पहल (दैनिक जागरण)।

गत रविवार को हैदराबाद में भाजपा कार्यकर्ताओं को संबोधित करते हुए प्रधानमंत्री नरेंद्र मोदी ने भावुक स्वर में कहा, ‘ऐसे तमाम लोगों से मैं कहना चाहता हूं कि यदि तुम्हें हमला ही करना है तो मुङो निशाना बनाओ।

 यदि तुम्हें गोली मारनी है, तो मुङो मार दो।

 लेकिन मेरे दलित भाइयों पर हमले मत करो।

’ प्रधानमंत्री को इस तरह की जज्बाती भाषा का उपयोग क्यों करना पड़ा।

 इसका उत्तर पिछले दिनों देश में हुए घटनाक्रमों में ही छिपा है।

 आजादी के 70 वर्ष पूरे होने को है, फिर भी दलितों पर अत्याचारों का सिलसिला जारी है।

 हाल में ही गुजरात के ऊना में मृत गाय की खाल उतारने पर स्वघोषित गोरक्षकों द्वारा चार दलितों को पेड़ से बांधकर बेरहमी से पीटा गया और मध्यप्रदेश के मंदसौर में गोमांस के संदेह पर दो दलित महिलाओं के साथ र्दुव्‍यवहार हुआ।

 इन दुखद घटनाओं से जहां देशभक्त भारतीयों में आक्रोश है तो वहीं देश-विरोधी तत्वों को अपने विभाजनकारी एजेंडे की पूर्ति के लिए बैठे बिठाए एक और मुद्दा मिल गया।

 अमेरिका ने टिप्पणी करते हुए भारत को एक बार फिर प्रवचन दिया है-‘भारत में असहिष्णुता और हिंसक घटनाओं की खबरों से हम चिंतित हैं, भारत सरकार नागरिकों की सुरक्षा विशेष तौर पर अल्पसंख्यक समुदाय की सुरक्षा के लिए सभी जरूरी कदम उठाएं।

’, क्या अमेरिका को भारत को उपदेश देने का कोई भी नैतिक अधिकार है।

 गत 26 जुलाई की एक घटना ने अमेरिका का सहिष्णुता वाला नकाब खींचकर एक बार उसका असली चेहरा फिर सामने रख दिया।

 पेरिस से सिनसिनाटी लौट रहे अमेरिकी-मुस्लिम दंपत्ति को केवल इसलिए विमान से नीचे उतार दिया गया, क्योंकि वे पसीने से तर थे और उन्होंने अल्लाह शब्द का उपयोग किया था।

 कल्पना कीजिए यदि उक्त घटना भारत में होती तो अब तक केंद्र की मोदी सरकार और संघ को उलटा टांग दिया गया होता।

 विडंबना देखिए कि देश के छद्म पंथनिरपेक्षक, जो अक्सर ऐसे मामलों को लेकर बवाल काटते हैं वे भारत में बढ़ती तथाकथित असहिष्णुता का विरोध करने के लिए इसी दोमुंहे चेहरे वाले अमेरिका का ही दरवाजा खटखटाते हैं।

 क्या अमेरिका को शेष विश्व को सहिष्णुता का पाठ पढ़ाने से पहले स्वयं अपने गिरेबां में नहीं झांकना चाहिए।

 मानवाधिकारों को लेकर अमेरिका का रवैया सदैव ही निराशाजनक रहा है।

 अमेरिका की ग्वांतेनामो जेल यानी धरती के नर्क में कैदियों से व्यवहार सोवियत संघ के तानाशाह रहे जोसेफ स्टालिन से कम क्रूर नहीं है।

 वर्ष 2005 में जहां अंतरराष्ट्रीय मानवाधिकार समूह (एमनेस्टी) ने इस जेल की तुलना नर्क से की तो वही 2006 में संयुक्त राष्ट्र ने ग्वांतेनामो जेल को मानवाधिकारों पर कलंक बताया।

 विश्व के अधिनायकवादी शासकों को अमेरिका का संरक्षण प्राप्त रहा है।

 चाहे पाकिस्तान के सैन्य तानाशाह हों या फिर चीन का दमनकारी वामपंथी शासन।

 इन दोनों देशों में मानवाधिकारों का रिकॉर्ड और बुद्धिजीवियों व अल्पसंख्यकों से व्यवहार शर्मनाक रहा है।

, अमेरिका में अश्वेतों के दमन का इतिहास लंबा है।

 निहत्थे और निरपराध अश्वेतों को आज भी पुलिस मनमाने तरीके से गोली से उड़ा देती है।

 गार्जियन की एक रिपोर्ट के अनुसार, विगत वर्ष अमेरिका में 1,134 अश्वेतों को पुलिस द्वारा मौत के घाट उतार दिया गया।

 पुलिस की इस बर्बरता के पीछे ऐतिहासिक और मजहबी कारण है।

 1555 से लेकर 1865 तक, अधिकांश अफ्रीकियों को गुलामी के लिए जबरन अमेरिका में लाया गया।

 उनसे पशु तुल्य व्यवहार किया जाता था और अमेरिका में दासता के पैरोकार अपने अमानवीय कृत्यों के समर्थन में प्राय: बाइबल को उद्धृत करते थे।

 पवित्र बाइबल के पुराने विधान में जहां गुलामों के मालिकों के लिए दिशा-निर्देश है और दासों को मालिक की संपत्ति बताया गया है, वहीं उसके नए विधान में स्वामी व दास के बीच संबंधों का वर्णन है।

 यह वाक्य बाइबल से उद्धृत है, ‘हे दासो, जैसे तुम मसीह की आज्ञा मानते हो, उसी प्रकार डरते और कांपते हुए, निष्कपट हृदय से उनकी भी आज्ञा मानो जो शारीरिक रूप से तुम्हारे स्वामी हैं’।

 बाइबल में ऐसे कई संदर्भ है, जो दासता का समर्थन और दास व उनके मालिकों के बीच के संबंधों को परिभाषित करते हैं।

, अक्सर, भारत में दलितों पर अत्याचार की घटना सामने आने पर मनुस्मृति को उद्धृत किया जाता है, उसे सार्वजनिक रूप से जलाया भी जाता है और महाभारत के एकलव्य की चर्चा होती है।

 किंतु अमेरिका में सदियों से अश्वेतों को प्रताड़ित करने के पीछे जो ईसाई मत का दर्शन है, क्या उस पर विवेचना नहीं होनी चाहिए।

 वास्तव में, भारत में दलितों से संबंधित हिंसक घटनाओं पर अमेरिकी प्रतिक्रिया मजहबी पृष्ठभूमि पर आधारित है।

 अमेरिका आज उसी औपनिवेशिक मानसिकता से ग्रस्त है, जिसने (ब्रितानी शासक) भारत में अपना शासन कायम रखने के लिए दलित-सवर्णो के बीच की खाई को और चौड़ा किया था।

 इस कार्य में उन्हें ईसाई मिशनरियों का भरपूर सहयोग मिला।

 स्वाधीनता के 70 वर्ष पश्चात भी कई ईसाई मिशनरी भारत में सक्रिय हैं, जो देश के पिछड़े व आदिवासी क्षेत्रों में लालच और भय के बल पर मतांतरण के कार्य में व्यस्त है।

 अमेरिकी सत्ता अधिष्ठान का एक बड़ा वर्ग चर्च के प्रभाव में है और चर्च के मतांतरण के एजेंडे के लिए काम करता है।

 भारत में जब भी दलितों पर अत्याचार का मामला सार्वजनिक होता है तो सभ्य समाज द्वारा इसकी घोर निंदा होती है और आरोपी न्यायिक प्रक्रिया से गुजरता है।

 इसके विपरीत आज भी अमेरिका में अश्वेतों को प्रताड़ित उसके सत्ता अधिष्ठान द्वारा ही किया जाता है।

 अस्पृश्यता जैसी कुरीतियों को दूर करने के लिए स्वयं हिंदू और सिख समाज के अंदर से आवाज लंबे समय से उठती रही है।

 गुरु नानक (अन्य नौ गुरुओं सहित), विवेकानंद, दयानंद सरस्वती, महात्मा गांधी, डॉ. हेडगेवार, सावरकर, डॉ. अंबेडकर से लेकर हिंदू समाज के प्रबुद्ध घटकों ने न केवल इस कलंक की निंदा की, बल्कि उसके उन्मूलन के लिए ठोस कदम भी उठाए।

 संविधान सभा ने जहां वंचितों के लिए आरक्षण की व्यवस्था की, वहीं संसद ने भी कई सख्त कानून बनाकर इस अक्षम्य अपराध को समाप्त करने का प्रयास किया।

, आज हिंदू समाज इतना जागृत है कि बौद्धिक स्तर पर कोई भी व्यक्ति दलितों के खिलाफ भेदभाव का समर्थन नहीं करता।

 किंतु दुर्भाग्यवश समाज के एक वर्ग की मानसिकता आज भी दलितों के प्रति भेदभावपूर्ण है।

 कटु सत्य है कि कठोर कानून किसी भी अपराध के उन्मूलन में सीमित भूमिका ही निभा सकता है।

 यदि ऐसा नहीं होता तो डकैती, दुष्कर्म, हत्या जैसे अपराध दशकों पहले इतिहास बन चुके होते।

 वास्तव में दलित उत्पीड़न की समाप्ति सामाजिक जागरूकता से ही संभव है।

 प्रधानमंत्री नरेंद्र मोदी का वक्तव्य, समाज में आज दलितों के प्रति दुराग्रह के जो भी अवशेष बाकी हैं उनको समूल रूप से नष्ट करने की दिशा में एक सकारात्मक कदम है।

 प्रधानमंत्री की भावुक अपील से जहां हिंदू समाज में समरसता में विश्वास रखने वालों को बल मिलेगा, वहीं राष्ट्रविरोधी ताकतें हतोत्साहित होंगी।

, लेखक – बलबीर पुंज।

 (लेखक भाजपा के राज्यसभा सदस्य रह चुके हैं), सौजन्य – दैनिक जागरण (09.08.2016).।

