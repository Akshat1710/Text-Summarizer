औचित्य और आग्रह (दैनिक जागरण)।

औचित्य और आग्रह में सूक्ष्म भेद है।

 कब औचित्य आग्रह में बदल जाता है और आग्रह औचित्य में, पता ही नहीं चलता है।

 औचित्य का आग्रह की ओर आना सरल जान पड़ता है, क्योंकि हम आग्रह से ग्रस्त होते हैं, परंतु आग्रह छोड़कर औचित्य की और लौटना कठिन है।

 यह इसलिए है, क्योंकि ऐसा करने में विवेक की जरूरत पड़ती है।

 वस्तुत: औचित्य उसे कहते है, जिसे करने में किसी प्रकार की कोई समस्या खड़ी न हो।

 औचित्य का तात्पर्य है किसी कर्म को उसके गुण-धर्म के अनुरूप करना है।

 आग्रह उसे कहते हैं, जिसे हम अपनी सुविधा और लाभ के अनुरूप करते हैं।

 इसमें हमारा अपना मोह समाविष्ट होता है।

 औचित्य और आग्रह में हम आग्रह की ओर अनायास ही मुड़ जाते हैं।

 बात औचित्य की करते हैं, सिद्धांत की करते हैं, परंतु करते समय हमारा आग्रह सामने खड़ा हो जाता है और बताता है कि यह आग्रह ही हमारा औचित्य है।

 यह प्रक्रिया इतनी सूक्ष्मता के साथ होती है कि पता ही नहीं चलता और हम दुराग्रह के आवेश में औचित्य की केवल बात करते रह जाते हैं और करते वही हैं जो हम करना चाहते हैं।

 वर्तमान जीवन की यही सच्चाई है।

 जो यह कहता है कि हम सदा सही कर्म करते हैं, उसे एक कड़वी सच्चाई से रूबरू होना चाहिए।

 ऐसा आखिर होता क्यों है।

 ऐसा भी नहीं है कि इंसान सही कार्य, जिसे करना चाहिए, नहीं करना चाहता है।

 वह सही कार्य के बारे में सोचता भी है और अंजाम भी देना चाहता है, किंतु उसके अंदर सत्कर्म करने की इच्छा मंद पड़ जाती है।

मनुष्य के मन की संरचना बड़ी जटिल है।

 उनके अनुसार औचित्य का मतलब है-वास्तव में क्या करना चाहिए, क्या उचित है।

 उचित-अनुचित का भेद वही कर सकता है, जिसकी दृष्टि और बुद्धि अत्यंत पैनी और सूक्ष्म हो।

 आग्रह के अंतर्गत यह विवेक बुद्धि गंभीर नहीं हो पाती, क्योंकि वहां स्वार्थ प्रधान होता है।

 औचित्य बताता है कि मान्यताओं से बढ़कर विवेक है।

 यदि मान्यता उचित है तो उसे करने में कोई परहेज नहीं है और यदि यह अनुचित है तो उससे परहेज करना ही श्रेयस्कर है, परंतु इसे करने में विवेक के साथ साहस की आवश्यकता है।

 विवेक-बुद्धि तो उचित और अनुचित का भेद बताती है, पर साहस के अभाव में इसे क्रियान्वित करना कठिन होता है।

 इसलिए औचित्य के साथ असीम साहस की आवश्यकता होती है।

 साहस के संग ही इसे किया और निभाया जा सकता है।

 डॉ. सुरचना त्रिवेदी ।

सौजन्य- दैनिक जागरण, 10-11-2016।

