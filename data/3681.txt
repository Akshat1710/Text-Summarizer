अदालत की लत (दैनिक ट्रिब्यून)।

हर मर्ज की दवा नहीं कोर्ट।

हाल-फिलहाल बेसिर पैर के मुद्दों को लेकर अदालत जाने का जो फैशन शुरू हुआ था, उसकी तल्ख परिणति है शीर्ष अदालत के मुख्य न्यायाधीश की टिप्पणी।

 न्यायमूर्ति ने एक समय भारत में प्रचलित उस हर्बल दवा का जिक्र किया जिसे हर मर्ज में उपयोगी मानने का भ्रम था।

 यह बहस का मुद्दा हो सकता है कि हर व्यक्ति को उसके धर्म के अनुरूप शव को सम्मानजनक ढंग से घर तक लाने का अधिकार दिये जाने की बाबत याचिका देना कितना तर्कसंगत था।

 मगर पिछले कुछ समय से हर मामले में कोर्ट को घसीटने की बढ़ती प्रवृत्ति कहीं न कहीं कार्यपालिका व विधायिका की सीमाओं का लगातार अतिक्रमण कर रही थी।

 यह ठीक है कि इस स्थिति के लिये खुद कार्यपालिका ही दोषी है जो समय रहते विषय की जटिलता को देखते हुए कदम नहीं उठाती।

 बेहतर हो कि कार्यपालिका व उसके अनुसंगिक संगठन अदालत की चाबुक से पहले ही सजग और संवेदनशील बनें।

 तब ऐसे हालात पैदा नहीं होते।

 यह भी देखा गया कि राजनीतिक दल सत्तारूढ़ दल से राजनीतिक हिसाब-किताब चुकता करने के लिए छद्म संगठनों के जरिये अकसर याचिकाएं दायर करवाते रहते हैं।

दरअसल, पिछले कुछ समय से मुख्य न्यायाधीश खेहर ने व्यर्थ की याचिकाओं के खिलाफ एक अभियान चला रखा है।

 ऐसी याचिकाएं निश्चित रूप से अदालत का कीमती समय बर्बाद करती हैं और महत्वपूर्ण विषयों की सुनवाई इससे प्रभावित होती है।

 इसके अंतर्गत बेतुके विषयों को लेकर अदालत पहुंचने वालों पर आर्थिक दंड लगाने का काम भी हुआ है।

 कोर्ट ने पिछले दिनों व्यर्थ की याचिका दायर करने पर बिहार के एक विधायक पर दस लाख रुपये का जुर्माना लगाया था।

 ऐसे ही महाराष्ट्र के एक शिक्षक पर एक लाख रुपये का अर्थदंड लगाया गया।

 गाहे-बगाहे समाज व राजनीतिक गलियारों में यह बहस होती रही है कि क्या हर मामले में अदालत की दखल को तार्किक कहा जा सकता है।

 मगर यह भी जरूरी है कि संबंधित विभाग चुस्ती के साथ जनसरोकारों से जुड़े विषयों के प्रति संवेदनशील रवैया अपनायें।

 फिर क्यों हर काम के लिये कोई अदालत का दरवाजा खटखटायेगा।

 जनता को भी सोचना चाहिये कि कार्यपालिका, पुलिस-प्रशासन के निरंकुश व्यवहार पर अंकुश लगाने के लिये जो जनहित याचिका का अमोघ अस्त्र हासिल है, उसका सोच-समझकर कम से कम उपयोग किया जाये।

, सौजन्य- दैनिक ट्रिब्यून।

