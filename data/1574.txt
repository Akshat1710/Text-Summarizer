दर-बदर न हों डॉक्टर (दैनिक जागरण)।

नेशनल रूरल हेल्थ मिशन (एनएचआरएम) में पिछले दस वर्षों से दर-बदर हो रहे डॉक्टर और पैरामेडिकल स्टाफ को स्थायी नहीं किया जाना दुर्भाग्यपूर्ण है।

 पिछले छह दिनों से डॉक्टर और पैरा मेडिकल स्टाफ सड़कों पर सरकार से नौकरियों में स्थायी किए जाने की मांग को लेकर धरना-प्रदर्शन कर रहे हैं।

 यह प्रदर्शन केवल जम्मू संभाग तक ही नहीं, बल्कि राज्यव्यापी तौर पर हर जिले में जारी है।

 विडंबना यह है कि पिछले दस वर्षों से लोगों की खिद्मत करने वाले डॉक्टर और पैरा मेडिकल स्टाफ के ये सदस्य उम्रदराज हो गए हैं और ये न तो सरकारी और प्राइवेट नौकरियों के लिए कहीं आवेदन कर सकते हैं।

 हद तो यह है कि इन कर्मचारियों के लिए नीति बनी हुई है, लेकिन सरकार उसे लागू नहीं कर रही है।

 राज्य के दूरदराज प्राइमरी हेल्थ सेंटरों में ये सदस्य पूरी निष्ठा व ईमानदारी से पिछले दस वर्षों से लोगों को स्वास्थ्य सेवाएं उपलब्ध कराते आ रहे हैं।

 उन्हें अब तक यह उम्मीद थी कि सरकार उन्हें नौकरियों में पक्का कर देगी लेकिन ऐसा संभव नहीं हो पा रहा।

 जम्मू-कश्मीर राज्य में डॉक्टरों की जबरदस्त किल्लत है, उसकी भरपाई एनएचआरएम के सदस्य बखूबी निभाते आ रहे हैं।

 इन्हीं कर्मचारियों की बदौलत राज्य में लोगों को स्वास्थ्य सुविधाएं उपलब्ध कराई जा रही हैं।

 अगर इनसे ही अन्याय होगा तो राज्य में स्वास्थ्य सुविधाएं पटरी पर नहीं आ सकेंगी।

 इससे सबसे ज्यादा परेशानी आम लोगों को होगी।

 ऐसे में सरकार का यह दायित्व बनता है कि वह एनआरएचएम के सदस्यों को नौकरियों में स्थायी करे।

 जिन सदस्यों ने सात साल पूरी निष्ठा से काम किया है, उन्हें नौकरियों में अविलंब स्थायी करे।

 सरकार ने इनको पक्का करने के लिए जब नीति निर्धारित की है तो इससे मुकरने का सवाल ही नहीं उठता।

 सरकार को चाहिए कि वह अपनी कथनी को पूरा करे और डॉक्टरों और पैरामेडिकल स्टाफ के उन कर्मचारियों को स्थायी करे जिन्होंने सात साल अपनी सेवाएं स्वास्थ्य विभाग को दी हैं।

 अगर सरकार ऐसा नहीं करेगी तो उनमें रोष पनपना स्वभाविक है।

 इतना ही नहीं सरकार का यह भी फर्ज बनता है कि नियमित करने से पहले उन्हें हर साल दस फीसद ग्रामीण भत्ता भी दे।

 अगर उन्हें नौकरियों में स्थायी किया जाएगा तो नि:संदेह उनमें विश्वास ही नहीं काम के प्रति एकाग्रता भी बढ़ेगी।

 इसका फायदा आम जनता को मिलेगा।

 वैसे भी राज्य के अस्पतालों में डॉक्टरों का घोर अभाव है।

 ऐसे में सरकार बिना देरी किए इन्हें स्थायी करना चाहिए।

 स्थानीय संपादकीय : जम्मू-कश्मीर , सौजन्य- दैनिक जागरण।

