मोरा नैहर छूटो जाए (दैनिक ट्रिब्यून)।

शास्त्रीय गायिका किशोरी अमोनकर का जाना।

स्वरों की दुनिया में शब्दों और धुनों की प्रयोगधर्मी गायिका किशोरी अमोनकर का जाना संगीत प्रेमियों को तो अखरा ही, उनका निधन शास्त्रीय गायकी को और भी भावशून्य कर गया।

 अभी 10 अप्रैल को वे अपनी उम्र के 85वें साल में प्रवेश करने वाली थीं।

 उन्होंने 3 अप्रैल को देर रात मुम्बई में आखिरी सांस ली।

 पद‍्म भूषण व पद‍्म विभूषण के अलावा संगीत नाटक अकादमी के साथ-साथ संगीत से जुड़ी ढेरों उपाधियों व पुरस्कारों से नवाजी गयीं किशोरी अमोनकर हिन्दुस्तानी शास्त्रीय परंपरा के प्रमुख जयपुर घराने की अग्रणी गायिका थीं।

 उन्हें संगीत प्रेमी इसलिए भी भुला नहीं पाएंगे क्योंकि वे न केवल जयपुर घराने की गायकी में बारीकियों और तकनीकों में सिद्धहस्त थीं बल्कि कालान्तर उन्होंने अपने कौशल और कल्पना से एक नयी शैली भी विकसित की।

 उन्होंने अन्य घरानों की शैलियों की बारीकियों को अपनी शैली में समाहित करके गायकी के नये मुहावरे गढ़े।

 ठुमरी, ख्याल, मीरा और कबीर के भजन, मांड तो उन्होंने गाए ही, राग भैरवी की बंदिश ‘बाबुल मोरा नैहर छूटो जाए’ गाकर उन्होंने मानो संगीत रसिकों के दिल पर अमिट प्रभाव छोड़ा।

पारम्परिक रागों जैसे जौनपुरी, अहीर, पट्ट बिहाग और भैरव में उन्हें महारत प्राप्त थी ,साथ ही बागेश्वरी में गाना उन्हें बेहद प्रिय था।

 उन्हें संगीत विरासत में मिला या यूं कहें कि संगीत के प्रारम्भिक नोट उन्हें अपनी गायिका मां मोगुबाई कुर्दीकर से ही मिले।

 चूंकि मोगुबाई जयपुर घराने के उस्ताद अल्लादिया खां की शिष्या थीं।

 इसीलिए बेटी किशोरी पर भी उसी वातावरण का ताउम्र प्रभाव रहा।

 यह बात अलग है कि उन्होंने आगरा घराने से भी शिक्षा प्राप्त की।

 उनका बचपन काफी मुश्किलों में बीता क्योंकि बाल्यकाल में उनके पिता की मृत्यु हो गयी थी।

 1960 का दशक उन्हें ख्याति की ऊंचाइयों पर ले गया।

 ढेर सारे रिकार्ड व कैसेटों ने उनकी आवाज के जादू से हर किसी को मुरीद बना लिया।

 उन्होंने फिल्मी गीतों के लिए भी अपनी आवाज दी।

 ‘गीत गाया पत्थरों ने’ फिल्म में उनकी गायकी अलग ही दिखती है।

 1991 में डिंपल कपाड़िया अभिनीत ‘दृष्टि’ नामक फिल्म में उन्होंने न केवल पांच गाने गाए, बल्कि उन्हें स्वरबद्ध भी किया।

 ख्याल, ठुमरी और भजन गायकी को अपने स्वरों से समृद्ध करने वाली किशोरी अमोनकर को भावभीनी श्रद्धांजलि।

सौजन्य- दैनिक ट्रिब्यून।

