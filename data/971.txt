सराहनीय कदम (दैनिक जागरण)।

जम्मू-कश्मीर में कुछ भ्रष्ट अधिकारियों और कर्मचारियों की सेवाएं समाप्त करने का सरकार का फैसला स्वागत योग्य है।

 मौजूदा पीडीपी-भाजपा गठबंधन सरकार के गठन के बाद भ्रष्ट और नकारा कर्मचारियों पर शिकंजा कसने के लिए पहले भी ऐसे कुछ कदम उठाए गए लेकिन अभी इस दिशा में काफी कुछ और करना बाकी है।

 पिछले साल सरकार ने पांच दर्जन के करीब ऐसे अधिकारियों और कर्मचारियों की सेवाएं समाप्त कर दी, जो भ्रष्टाचार में लिप्त पाए गए थे।

 सतर्कता संगठन ने समय-समय पर सरकार को ऐसे कर्मचारियों की रिपोर्ट सौंपी है जिनके खिलाफ भ्रष्टाचार और अनियमितताओं के मामले लंबित थे।

 ऐसे कर्मचारियों की सूची काफी लंबी है जिनमें प्रशासन और पुलिस के कई वरिष्ठ अधिकारियों के नाम भी शामिल हैं।

 सरकारी कार्यालयों को भ्रष्टाचार से मुक्त बनाने की सरकार की कार्रवाई के तहत विभिन्न विभागों के इक्कीस कर्मचारियों की सेवाएं समाप्त करने के फैसले पर उंगलियां भी उठ रही हैं क्योंकि बर्खास्त किए गए कर्मचारियों में कोई वरिष्ठ या उच्चाधिकारी शामिल नहीं हैं।

 जिन लोगों की सेवाएं समाप्त की गई हैं उनमें ज्यादातर पटवारी, क्लर्क आदि ही शामिल हैं।

 ऐसा ही हाल पिछले साल जारी की गई सूची के समय था।

 नौकरी से जबरन निकाले गए कुछ वरिष्ठ अधिकारी अदालत में चले गए थे, जिनमें से आधा दर्जन के करीब सरकारी अधिकारियों की बर्खास्तगी के आदेश निरस्त कर दिए गए।

 हालांकि सरकार ने पिछली गलतियों से सबक लेते हुए इस बार पूरी एहतियात बरतने का दावा किया है कि जिन अधिकारियों और कर्मचारियों की सेवाएं समाप्त की गई हैं उनके खिलाफ ठोस प्रमाण हैं।

 निकाले गए सरकारी कर्मचारियों की सूची जारी न करने पर भी प्रश्नचिन्ह लग रहा है।

 सूची जारी करने की बजाय ऐसे कर्मचारियों को सीधे नोटिस भेज कर यह सूचित किया गया है कि उन्हें नकारा घोषित कर कर उनकी सेवाएं समाप्त की जा रही हैं।

 अच्छा यह होता कि सरकार ऐसे लोगों की सूची जारी करती जिससे अन्य अधिकारियों और कर्मचारियों में एक ठोस संदेश जाता कि अनियमितताओं और भ्रष्टïाचार में लिप्त पाए जाने वाले कर्मचारियों की अब खैर नहीं।

 भ्रष्टïाचार के खात्मे के लिए यह जरूरी है कि ऊंचे पदों पर आसीन ऐसे अधिकारियों के खिलाफ भी सरकार ठोस कदम उठाए जिनके खिलाफ भ्रष्टाचार के मामले लंबित हैं।

 जब तक बड़े मगरमच्छ बचते रहेंगे तब तक ऐसी कोई भी कार्रवाई फलीभूत नहीं होगी।

 प्रशासन को भ्रष्टाचार से मुक्त बनाने के लिए पीडीपी और भाजपा ने अपने घोषणा पत्रों में जो वायदे किए थे उन्हें पूरा करने के लिए यह जरूरी है कि अधिकारियों और कर्मचारियों के अलावा राजनीतिज्ञों पर भी शिकंजा कसा जाए।

 स्थानीय संपादकीय : जम्मू-कश्मीर , सौजन्य – दैनिक जागरण, 24-11-2016।

