संपादकीय : आईओए का दुस्साहस (नई दुनिया)।

हालांकि चौतरफा आलोचनाओं के बाद सुरेश कलमाड़ी ने भारतीय ओलिंपिक संघ (आईओए) के आजीवन अध्यक्ष का पद लेने से इनकार कर दिया है, किंतु इससे ये हकीकत नहीं बदलती कि आईओए ने उन्हें और अभय चौटाला को ये पद देने का फैसला किया।

 आईओए ने अपनी सालाना आम बैठक में ये निर्णय तमाम मर्यादाओं, बल्कि शर्म को भी ताक पर रखते हुए लिया।

 केंद्रीय खेल मंत्रालय ने इस मामले में इस संस्था को कारण बताओ नोटिस भेजा है।

 आशा है कलमाड़ी के इनकार के बाद सरकार का रुख नर्म नहीं होगा।

 वह इस कार्रवाई को आगे बढ़ाएगी।

 सभी राष्ट्रीय खेल संघों को खेल मंत्रालय से पैसा मिलता है।

 लिहाजा यह नहीं कह सकते कि इन संस्थाओं के मामलों में सरकार कोई दखल नहीं दे सकती।

 मुद्दा यह है कि जिस शख्स को कॉमनवेल्थ घोटाले में जेल की सैर करनी पड़ी हो और जो अब भी जमानत पर है, उसे व दागी छवि वाले अभय चौटाला को आईओए ने सम्मानित करने का दुस्साहस दिखाया।

 क्या इसकी कुछ जिम्मेदारी सरकार पर भी नहीं आती।

, आईओए के सदस्यों के लिए पारदर्शिता कभी अहम नहीं रही।

 इसकी मिसाल तब भी मिली थी, जब उन्होंने पदाधिकारियों के चुनाव में ऐसे प्रत्याशियों को उतरने की इजाजत दी, जिनके खिलाफ कोर्ट में चार्जशीट पेश हो चुकी है।

 तब अंतरराष्ट्रीय ओलंपिक समिति ने आईओए को निलंबित कर दिया था।

 निलंबन फरवरी 2014 में वापस हुआ, जब आईओए ने अपने संविधान में संशोधन कर सुनिश्चित किया कि आरोपी उम्मीदवारों को चुनाव नहीं लड़ने दिया जाएगा।

 किंतु अब फिर रुख बदलते हुए आईओए ने कलमाड़ी व चौटाला को प्रतीकात्मक पद देने का आपत्तिजनक कदम उठाया।

 यह घटना भारतीय खेल प्रशासन की जड़ों तक लगे रोग की सिर्फ एक मिसाल है।

 सरकार ने अब तक इस रोग के इलाज की इच्छाशक्ति नहीं दिखाई।

 वरना वो इन संस्थाओं के ढांचे में आमूल परिवर्तन की पहल करती।

, इस संदर्भ में उल्लेखनीय है कि पूर्ववर्ती यूपीए सरकार के समय एक खेल विधेयक तैयार हुआ था।

 वह पारित होता, तो खेल संघों में जवाबदेही तय करना संभव होता।

 मगर इन संघों पर काबिज स्वार्थी तत्वों ने विधेयक पारित नहीं होने दिया।

 वर्तमान सरकार के एजेंडे पर भी यह कभी नहीं आया।

 नतीजतन आज भी खेल संस्थाएं मनमाने ढंग से चलाई जा रही हैं।

 इसकी एक मिसाल भारतीय क्रिकेट कंट्रोल बोर्ड भी है, जो लगातार सुप्रीम कोर्ट के निर्देशों के तहत बनी जस्टिस लाेढा समिति के दिशा-निर्देशों का उल्लंघन कर रहा है।

 आखिर सरकार ने अब तक इन तमाम मामलों में दखल क्यों नहीं दिया।

, बहरहाल, अब कलमाड़ी व चौटाला के मामले में फुर्ती दिखाकर उसने सही कदम उठाया है।

 खेल मंत्री विजय गोयल का यह बयान भी स्वागतयोग्य है कि ऐसे फैसले मंजूर नहीं किए जाएंगे।

 लेकिन ये बातें तब सार्थक होंगी, जब खेल संस्थाओं को पारदर्शी व जवाबदेह बनाने के वैधानिक कदम उठाए जाएंगे।

, सौजन्य – नई दुनिया।

