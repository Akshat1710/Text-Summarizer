समाजवादी क्रांति के सौ साल (राष्ट्रीय सहारा)।

दुनिया की पहली समाजवादी क्रांति का शताब्दी वर्ष शुरू हो गया है।

 निन्यानवे साल पहले आज ही के दिन और वास्तव में उस समय प्रचलित पुराने रूसी कैलेंडर के अनुसार 25 अक्टूबर को, रूसी मजदूरों, सैनिकों और अन्य मेहनतकशों ने, पूंजी पर टिकी व्यवस्था के अंत और दुनिया के पहले समाजवादी राज्य की स्थापना का एलान किया था।

 यह वही क्रांति थी, जिसके युगपरिवर्तनकारी अर्थ को पहचान कर- रूस से हजारों मील दूर-गुलाम भारत में मुंशी प्रेमचंद ने 1918 में दयानारायण निगम को भेजे एक पत्र में लिखा था कि, ‘‘मैं करीब-करीब बोल्शेविस्ट उसूलों का कायल हो गया हूं।

’ बोल्शेविक यानी कम्युनिस्ट, इस क्रांति की अगुआई कर रहे थे।

 और यह वही क्रांति है, जिसके शोषण, उत्पीड़न और वंचनाओं से मुक्त एक नया समाज बनाने के उद्यम को देख-जानकर, सिर्फ तेरह वर्ष बाद, 1930 में रवींद्रनाथ टैगोर ने लिखा था: ‘‘अगर यहां नहीं आया होता तो मेरी जीवन यात्रा अधूरी रह जाती..जो पहली चीज मेरे दिमाग में आती है, यह कि क्या असाधारण साहस है..वे एक नई दुनिया बनाने के लिए दृढ़ निश्चय हैं।

 उनके पास खोने के लिए जरा भी समय नहीं है क्योंकि सारी दुनिया उनके खिलाफ है..।

 अगर मैंने खुद अपनी आंखों से नहीं देखा होता तो मैं कभी इस पर भरोसा नहीं कर सकता था कि अज्ञान और अपमान के अंधेरे में डूबे लाखों लोग न सिर्फ साक्षर बन गए हैं बल्कि मनुष्य होने की गरिमा भी हासिल कर सके हैं।

 यहां वे दूसरी नस्लों के लिए भी उतनी ही मेहनत कर रहे हैं, जितनी अपने लिए..।

’बेशक, यह पूछा जा सकता है कि क्या सौ साल पहले हुई उस क्रांति से निकले राज्य का, पिछली सदी के अंतिम दशकों में अंत ही नहीं हो गया था।

 समाजवादी राज्य का ही नहीं, क्या 1981 में एक देश के रूप में, उस क्रांति के फलस्वरूप सामने आए सोवियत संघ का ही अंत नहीं हो गया था।

 और क्या इसके साथ ही पूर्वी यूरोप के समाजवादी शासनों के लुढ़कने के साथ जुड़कर, दुनिया से समाजवादी शिविर का ही अंत नहीं हो चुका है, जिसमें चीन समेत बचे हुए समाजवादी देशों का, पूंजीवादी दुनिया के साथ एडजस्ट करके चलना भी शामिल है।

 तब हमें सौ साल बाद उस समाजवादी क्रांति को क्यों याद रखना चाहिए, जिसे इतिहास खुद ही विफल साबित कर चुका है।

 एक जापानी मूल के तुरंता दार्शनिक, फुकोयामा ने तो इस विफलता को इतिहास मात्र की विफलता बताते हुए, ‘‘इतिहास के अंत’ का ही एलान कर दिया था।

 यह दूसरी बात है कि इस एलान के पीछे से झांक रहे पूंजीवाद की अजर-अमरता के एलान की, पिछले दशक के अंतिम वर्षो से शुरू हुए विश्व पूंजीवादी संकट ने ऐसी दुर्गत बनाई है कि, फुकोयामा के सिद्धांत और भविष्यवाणी को भूलने में दुनिया को एक दशक भी नहीं लगा है।

 लेकिन क्या वाकई इन सौ सालों में, 1917 की अक्टूबर क्रांति की विफलता साबित हो गई है।

 हरगिज नहीं, बशत्रे हम मानवता के लिए इस क्रांति के अर्थ को, इसके नतीजे में स्थापित सोवियत राज्य और सोवियत संघ की नियति तक ही सीमित कर के नहीं देखें।

 प्रेमचंद और टैगोर की जिन प्रतिक्रियाओं का हमने शुरू में उल्लेख किया, उनसे कम-से-कम इतना तो साफ है ही कि इस क्रांति का अर्थ सिर्फ एक देश के रूप में रूस या सोवियत संघ तक ही सीमित नहीं था।

 सचाई यह है कि इस क्रांति का असली और मानवता के लिए सबसे बड़ा अर्थ इस विचार में निहित था कि एक ऐसा समाज वाकई बनाया जा सकता है, जो मनुष्य द्वारा मनुष्य के और राष्ट्र द्वारा राष्ट्र के शोषण से मुक्त हो।

 बेशक, शोषण और वंचनाओं की बुराइयों के रूप में पहचान और उनसे मुक्त समाज की कल्पनाओं का इतिहास कहीं और पुराना है।

 लेकिन अक्टूबर क्रांति का संदेश, इन कल्पनाओं के वास्तविकता में बदले जा सकने संदेश है।

 और इसी के हिस्से के तौर पर इसका संदेश है कि इन कल्पनाओं को, उस सर्वहारा के नेतृत्व में, जिसके पास मौजूदा व्यवस्था में खोने के लिए अपनी बेड़ियों के सिवा कुछ नहीं है, मेहनतकशों का राज ही साकार कर सकता है।

 इस ऐतिहासिक संभावना का एहसास अपने आम में मानव जाति के इतिहास के एक अगले चरण का, एक नए युग का द्योतक है।

 और सिर्फ एक आदर्श के रूप में ही नहीं, एक ठोस सचाई के रूप में भी, इस युग के आगमन के रूप में मानवता की प्रगति को, इसे जमीन पर उतारने की किसी खास कोशिश की विफलता बदल नहीं सकती है।

 इसके अलावा यह भी नहीं भूलना चाहिए कि टैगोर ने अक्टूबर क्रांति के देश में तेरह साल बाद जो ‘‘एक नई दुनिया बनाने के लिए दृढ़ निश्चय’ देखा था, उसने अपने सात दशक से ज्यादा के जीवन में कोई मामूली चमत्कार नहीं किए थे।

 सिर्फ आर्थिक पहलू से ही, 1913 से 1965 के बीच खुद प्रतिष्ठित अमेरिकी अर्थशास्त्रियों के अनुसार, रूससोवियत संघ ने दुनिया में सबसे ज्यादा वृद्धि दर दर्ज कराई थी, जापान से भी ज्यादा।

 इस आर्थिक शक्ति ने ही और जाहिर है कि अपनी समाजवादी व्यवस्था की हिफाजत करने की राजनीतिक इच्छाशक्ति के साथ जुड़कर, सोवियत संघ के लिए फासीवादी युद्ध मशीन का सामना करना और दो करोड़ से ज्यादा सैनिकों और नागरिकों के प्राणों की आहुति देने के बाद भी, दुनिया की इस सबसे ताकतवर युद्ध मशीन को चकनाचूर करना संभव बनाया था, जबकि फ्रांस जैसे उन्नत पूंजीवादी देशों ने चंद हफ्तों में ही उसके सामने घुटने टेक दिए थे।

 यह भी कोई साधारण बात नहीं है कि जो रूस, पहले विश्व युद्ध में एक साम्राज्यवादी ताकत के रूप में शामिल हुआ था, उसका उत्तराधिकारी सोवियत संघ दूसरे विश्व युद्ध के समय तक दुनिया भर में उपनिवेशों की मुक्ति का सबसे मजबूत सहारा बन चुका था।

 पुराना नारा है-‘‘जब तक भूखा इंसान रहेगा, धरती पर तूफान रहेगा’।

 अक्टूबर क्रांति, धरती का वही तूफान है।

 यह तूफान आज भी उतना ही प्रासंगिक है, जितना सौ साल पहले था।

 यह तूफान तो धरती से भूख को, शोषण व असमानता के अन्याय को मिटाकर ही शांत होगा।

 हां।

 अक्टूबर क्रांति यह तय करने की मांग जरूर करती है कि हम किसकी तरफ हैं-भूख की तरफ या उसे मिटाने वाले तूफान की तरफ।

(विश्लेषण – राजेंद्र शर्मा)।

सौजन्य – राष्ट्रीय सहारा, 07-11-2016।

