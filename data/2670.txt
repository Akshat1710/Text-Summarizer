आकलन की दरकार (राष्ट्रीय सहारा)।

आज हमें गणतंत्र में प्रवेश किए हुए साढ़े छह दशक से अधिक का समय बीत चुका है।

 ऐसे में एक स्वतंत्र गणराज्य के गणतंत्र दिवस के अवसर पर यह जरूरी है कि उसके आजाद एवं लोकतांत्रिक इतिहास की उपलब्धियों और विफलताओं का मूल्यांकन किया जाए।

 आजादी के बाद दर्जनों पंचवर्षीय योजनाओं के साथ बढ़ते हुए अगर हमने बहुत कुछ पाया है, तो कई मोर्चो पर हम बुरी तरह असफल भी रहे हैं।

 इसी संदर्भ में अगर हम आजादी के इन साढ़े छह दशकों में भारत की सफलताओं-विफलताओं के इतिहास पर एक नजर डालें तो थोड़े असंतुलन के साथ ये दोनों ही चीजें हमें कहीं ना कहीं देखने को मिलती हैं।

 कुछ प्रमुख सफलताओं से बात शुरू करें तो आजादी के बाद हमारी सबसे बड़ी सफलता यही रही कि हमने अविलम्ब एक मजबूत और आदर्श लोकतंत्र की स्थापना की तथा अपने संविधान को भी बड़ी शीघ्रता से आत्मसात कर लिया।

 विश्व ने हमारी इस उपलब्धि का संज्ञान भी लिया है।

 इस विषय में यह बात बेशक कही जा सकती है कि भारतीय जनमानस अपने संविधान से जितना शीघ्र से शीघ्र जुड़ा, उतना गहरा और जल्दी में हुआ जुड़ाव बहुत कम देशों में देखने को मिला है।

, उदाहरण के तौर पर ऐसे देशों की कोई कमी नहीं है, जहां अक्सर एक नया संविधान बनता और जनता द्वारा खारिज होता है।

 इससे हमारे पास-पड़ोस के अनेक देश भी अछूते नहीं हैं।

 हमारी दूसरी महत्त्वपूर्ण सफलता है कि आजादी के बाद चार-चार युद्धों तथा तमाम अन्य राष्ट्रीय-अंतरराष्ट्रीय समस्याओं को झेलने के बावजूद हमने न सिर्फ उनसे अपनी मातृभूमि को सुरक्षित रखा, बल्कि कभी तेज तो कभी धीमी गति से ही सही निरंतर प्रगतिशील भी रहे।

 इसके लिए पहला श्रेय जाता है देश की ढाल बनकर सीमा पर खड़े हमारे उन बहादुर जवानों को जिनके भरोसे देश दुश्मनों के हर षड्यंत्र का मुंहतोड़ जवाब देने में सक्षम और सफल रहा।

 और निर्भय होकर प्रगति की ओर उन्मुख रहता है।

 आजादी के बाद की एक और बड़ी उपलब्धि पर नजर डालें तो विश्व समुदाय में पूर्व की अपेक्षा आज हर क्षेत्र में भारत ने अपनी एक विशेष साख कायम की है।

, ऐसी कि जिसे अनदेखा किया जाना किसी के लिए भी संभव नहीं है।

 चाहे वो आर्थिक क्षेत्र हो या सामाजिक, कला हो या विज्ञान, खेल-कूद हो या शिक्षा-दीक्षा, इन सब तथा और भी बहुत सारे क्षेत्रों में अब समूची दुनिया में भारत का झंडा लहराने लगा है।

 स्थिति यह है कि जिन मुल्कों के भरोसे कभी भारत की अर्थव्यवस्था चलती थी, आज वो मुल्क भारत के साथ व्यापार बढ़ाने के लिए इच्छुक हैं।

 कुल मिलाकर यह कह सकते हैं कि आज भारत भले ही विकसित राष्ट्र न हो पर वो एक सक्षम और समर्थ राष्ट्र अवश्य बन चुका है।

 विश्वभर इस सच्चाईको मान भी रहा है।

 फिर भी, उपलब्धियों की फेहरिश्त के गुमान में हम अपनी तमाम खामियों से मुंह नहीं मोड़ सकते।

 उन तमाम प्रमुख बिंदुओं जिन पर आजादी के बाद से ही भारत काफी हद तक विफल रहा है, पर भी विचार करना जरूरी है।

 वर्तमान में अगर देखा जाए तो भारत भ्रष्टाचार, महंगाई, गरीबी, स्वास्य सहित कई आंतरिक समस्याओं का समाधान खोज पाने में अभी तक नाकाम रहा है।

, आंकड़ों की मानें तो भ्रष्टाचार के मामले में भारत धीरे-धीरे दुनिया के महाभ्रष्ट देशों की सूची में शुमार होने की तरफ बढ़ रहा है।

 आजादी के बाद से ही भारत में भ्रष्टाचार की समस्या बहुत छोटे रूप में धीरे-धीरे पनपने लगी थी जो कि आज अपने चरम तक पहुंच चुकी है।

 भारत की विफलता के कई अन्य बिंदु भी इस भ्रष्टाचार से ही जुड़े हुए हैं।

 भ्रष्टाचार ही वह कारण है, जिससे कि आज भारतीय राजनीति का नैतिक अवमूल्यन अपने चरम पर पहुंच चुका है।

 आज भ्रष्टाचार के कीचड़ में लगभग पूरा राजनीतिक महकमा आकंठ डूब चुका है।

 ऐसे नेता गिने-चुने हैं, जिन पर भ्रष्टाचार का कोई प्रत्यक्ष अथवा अप्रत्यक्ष आरोप न हो।

 अपने भ्रष्टाचार को छुपाने के लिए सियासी आकाओं द्वारा हर स्तर पर अपने प्रभाव का इस्तेमाल करने के कारण आज लोक और तंत्र के बीच अविास की एक गहरी खाई सी बन गई है।

 लोक और तंत्र के बीच की इस खाई ने यह भय पैदा कर दिया है कि कहीं जनता और सत्ता के बीच संघर्ष की स्थिति न आ जाए।

 जनता के बीच से लगातार सत्ता-विरोधी आवाजें उठने लगी हैं।

 इस संदर्भ में सबसे दुर्भाग्यपूर्ण यह है कि भ्रष्टाचार का यह रोग सबसे अधिक उन्हीं को लगा है जिनके ऊपर इसके निदान का दायित्व है।

, हालांकि विगत लोक सभा चुनाव में जिस तरह से भारतीय जनमानस ने अपना भरोसा नरेन्द्र मोदी पर दिखाया और उनके शासन के लगभग दो वर्षो में कमोबेश वह भरोसा कायम भी रखा है, उससे कहीं न कहीं आशा जगती है कि बेहतर नेतृत्व मिले तो लोक और तंत्र के बीच का अविास मिट सकता है।

 वैसे आंतरिक सुरक्षा के मसले पर भी भारत काफी हद तक विफल ही नजर आता है।

 इस स्तर पर भारत की विफलता का सर्वश्रेष्ठ परिचायक भारतीय सुरक्षा व्यवस्था के लिए सिरदर्द बन चुके नक्सली हैं।

 इससे कतई इंकार नहीं किया जा सकता कि नक्सलियों के उदय के शुरु आती दौर में तत्कालीन सरकारों द्वारा उनके प्रति उदारवादी रु ख अपनाने के कारण ही आज वो इतने ताकतवर हो चुके हैं कि हमारे विशेष पुलिस बलों के लिए भी उन्हें रोकना आसान नहीं पड़ रहा है।

 इन सबके बाद जिस बिंदु पर हम सर्वाधिक विफल हुए हैं, वह है सांस्कृतिक संरक्षण।

 प्रगतिशीलता के अन्धोत्साह के कारण युवाओं में पाश्चात्य संस्कृति के प्रति बढ़ते झुकाव तथा संप्रेषण के तमाम तकनीकी माध्यमों के द्वारा गलत तत्वों से जुड़ाव के कारण आज भारतीय संस्कृति पतन की ओर अग्रसर है।

 आलम यह है कि रिश्तों की मर्यादाओं पर मानिसक विकृत्ति हावी हो रही है जो कि निश्चित ही बड़ी चिंता का विषय है।

 इसका उदाहरण अभी हाल ही में पोर्न बैन पर देश के लोगों द्वारा जताए गए विरोध में देखा जा सकता है।

, इस विषय में समझ न आने वाली बात यह है कि जिस भारतीय संस्कृति की समूचे विश्व में सराहना होती है, उसे अपने ही लोग कैसे और क्यों भूलते जा रहे हैं।

 बहरहाल, उपर्युक्त सभी सफलताओं-विफलताओं के बावजूद संतोष की बात यह है कि जैसे-तैसे ही सही, हमने अपनी आजादी को न सिर्फ सुरक्षित रखा है, बल्कि अपने लोकतंत्र को स्थिर रखते हुए विश्व बिरादरी में ससम्मान प्रतिष्ठित भी हुए हैं।

 अब जरूरत इस बात की है कि हमारे हुक्मरान हमारी आजादी व गणतंत्र के इतिहास का पुनरावलोकन करते हुए अपने चरित्र को भी उस दौर के नेताओं सा बनाने का प्रयास करें।

 अगर वह उस दौर के नेताओं का आंशिक चरित्र भी अपने में ला पाते हैं, तो तय मानिए कि देश अब की तुलना में रफ्तार से प्रगतिपथ पर दौड़ेगा।

 साथ ही, सही मायने में यही हमारे वीर सपूतों के लिए सच्ची श्रद्धांजलि भी होगी।

,  ।

सौजन्य :- राष्ट्रीय सहारा ,26.01.2016,पीयूष द्विवेदी।

