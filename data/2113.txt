विधि-व्यवस्था पर सवाल (दैनिक जागरण)।

लौहनगरी जमशेदपुर में सप्ताह भर के भीतर दो हत्याओं से विधि-व्यवस्था पर गंभीर सवाल उठ खड़े हुए हैं।

 30 नवंबर को अदालत परिसर में दिनदहाड़े ट्रांसपोर्टर उपेंद्र सिंह की हत्या कर दी गई थी।

 इसके ठीक सातवें दिन अपराधियों ने पुलिस को चुनौती देते हुए उपेंद्र सिंह के ही करीबी अमित राय को गोलियों से भून डाला।

 सात साल पहले अपराधियों ने जब ताबड़तोड़ कई आपराधिक घटनाओं को अंजाम देकर जमशेदपुर को थर्रा दिया था तो जनता की मांग पर पूर्वी सिंहभूम में एसएसपी, सिटी एसपी व ग्रामीण एसपी के तीन पद सृजित किए गए थे।

 उम्मीद थी कि भारतीय पुलिस सेवा के तीन अधिकारियों के रहते जिले में विधि-व्यवस्था की आदर्श स्थिति कायम होगी लेकिन स्थिति में बदलाव नहीं आया।

 पुलिस की भूमिका घटनाओं की जांच तक ही सीमित रही।

 यूं कहें, पुलिस रक्षात्मक मुद्रा में रही।

 पुलिस कभी भी बदमाशों पर कहर बनकर नहीं टूटी।

 परिणाम हुआ कि अपराधी खुलेआम शासन-प्रशासन को चुनौती दे रहे हैं।

 मुख्यमंत्री ने हाल में ठीक ही कहा था कि दो-चार माफिया व गुंडों की वजह से झारखंड बदनाम हो रहा है।

 इन गुंडों से निपटने के तमाम पुलिसिया दावे खोखले साबित हो रहे हैं।

 लाख टके का प्रश्न यह कि आखिर पुलिस राज्य के कुछ बड़े अपराधियों के खिलाफ अपने अभियान को मिशन मोड में क्यों नहीं ला पा रही है।

 सीएम ने तो पुलिस को बदमाशों को कुचलने की खुली छूट दे रखी है।

 इसके बावजूद पुलिसिया हीला हवाली समझ से परे है।

 उपेंद्र सिंह की हत्या के बाद ही पुलिस अलर्ट हो गई होती तो शायद अमित राय अपराधियों का शिकार नहीं होता।

 सिस्टम चुस्त दुरुस्त रखना बेहतर कानून व्यवस्था की पहली शर्त है, तभी आपराधिक वारदातों को कम किया जा सकता है।

 पुलिस फिलहाल सतही तौर पर काम करती दिखती है।

 किसी की हत्या के बाद चंद दिनों तक अति सक्रियता और फिर आहिस्ता-आहिस्ता सब पुराने ढर्रे पर।

 पुलिस महकमा इसी कार्यसंस्कृति का दंश झेल रहा है।

 अपराध करने के बाद असमाजिक तत्व भूमिगत हो जाते हैं लेकिन कुछ ही दिनों में दोबारा फन उठा लेते हैं।

 पुलिस डाल-डाल तो अपराधी पात-पात।

 जमशेदपुर की घटनाएं चिंताजनक हैं।

 यह शहर झारखंड की आर्थिक राजधानी है।

 प्रदेश में लाखों करोड़ का निवेश होनेवाला है।

 इस तरह की घटनाओं से झारखंड की नकारात्मक छवि ही बनेगी।

 जरूरी यह है कि पुलिस व प्रशासन को सख्त कदम उठा आपराधिक घटनाओं पर अंकुश लगा जनता का विश्वास जीतना होगा।

,  स्थानीय संपादकीय : झारखंड , सौजन्य- दैनिक जागरण, 08-12-2016।

