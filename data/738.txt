बंधना और बांधना (पत्रिका)।

हमारा लंगोटिया मित्र बिनोदी लाल भी बड़ा विनोदी है।

 एक दिन बोला- अरे ओ लेखक की पूंछ।

 तू ‘बंधना और बांधना’ विषय पर दो मिनट बोल सकता है।

 हम चक्कर में पड़ गए।

 अब आप ही बताओ यह भी कोई विषय हुआ।

 हमें सस्पेंस में पड़ा देख बिनोदी बोला- ध्यान से सुन।

 ‘बंधना’ और ‘बांधना’ दोनों क्रियाएं हैं परन्तु दोनों में भेद है।

 बैंक वाला ‘पेन’ बांध कर रखता है।

 मेडिकल स्टोर वाला कैंची बांधता है।

 पान वाले के यहां ‘लाइटर’ बंधा मिलेगा।

 प्याऊ वाला गिलास बांध कर रखता है।

 पैसे वालों के घर कुत्ता बंधा रहता है।

 जिरोक्स वाला स्टेपलर बांधता है।

 आज की लड़कियां मुंह बांधे रहती हैं और दुनिया की सारी बीवियां अपने पति को बांध कर रखती हैं।

नेताओं का बस चले तो वे अपने वोटर की टांग बांध दें।

 बांधकर रखना आदमी की फितरत है।

 असल में इंसानी दिमाग में ‘मालिक’ बनने का फितूर चढ़ा रहता है।

 उसे दोस्तों की कम, गुलामों की ज्यादा जरूरत रहती है।

 बस अपनी इसी हवस की खुजली मिटाने के चक्कर में वह हर उस चीज को बांध कर अपने इर्दगिर्द रखना चाहता है।

लेकिन बांधने और बंधने में फर्क है।

 बांधने में कहीं न कहीं बल और आधिपत्य का प्रभाव होता है लेकिन बंधना एक प्रेम प्रक्रिया है।

 तूने एक पुराना गाना सुना होगा- बंधे एक डोरी से, जाइयो कहां रे हुजूर।

 प्रेमी-प्रेमिका भी एक बंधन में बंधे रहते हैं।

 यह प्रेम का बंधन है।

 दोस्तों पर भी यही बंधन काम करता है।

 अगर आदमी अपने मन से किसी के साथ बंधे तो प्रेम का झरना फूट पड़ता है।

प्रीत के शहद का उत्पादन होता है जिसे प्रेमी और प्रेमिका दोनों मजे से चाटते हैं लेकिन अगर आप किसी को जबरदस्ती बांधना चाहो तो विद्रोह की ज्वाला निकलती है।

 हमने कहा- बिनोदी।

 तू सच बोला यार।

 कल अपने कुत्ते को जबरदस्ती बांधना चाहा।

 उसने पलट कर काट लिया।

 अब चौदह इंजेक्शन लगवाने पड़ रहे हैं।

 बिनोदी बोला- कुत्ता भी स्वतंत्रता चाहता है।

 स्वतंत्रता बड़ी चीज है।

, सौजन्य- पत्रिका।

