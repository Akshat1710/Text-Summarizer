एक बच्ची से आतंकित (हिन्दुस्तान)।

आखिर वह कौन सी मजबूरी रही होगी कि एक सोलह साल की बच्ची को फेसबुक पर आकर अपनी तस्वीर और कमेंट न सिर्फ हटाने पडे़, बल्कि ऐसा कुछ करने के लिए माफी भी मांगनी पड़ी।

 आखिर उसने ऐसा क्या किया था।

 उसने सिर्फ यही तो किया था कि अपने राज्य की मुख्यमंत्री से मिली थी।

 अपनी फिल्म की सफलता साझा की थी और शाबाशी पाई थी।

 यह वही लड़की थी, जिसने इस वक्त की सर्वाधिक चर्चित और प्रशंसित फिल्म में एक ऐसा किरदार निभाया था, जो महिला सशक्तीकरण की मुहिम को और मुखर करने वाली थी।

 जो अपने किरदार से अपने राज्य के युवा के लिए एक आइकॉन बनकर उभरी थी।

 जिसके किरदार और शख्सियत को सब हाथोंहाथ ले रहे थे।

 और यही शायद उसके लिए भारी पड़ गया।

 कट्टरवादी ताकतों को यह गवारा नहीं हुआ और उसे अपने फोटो और कमेंट हटाकर माफी तक मांगनी पड़ गई।

 आखिर जायरा वसीम नाम की इस लड़की ने ऐसा क्या कर दिया।

 जवाब शायद उनके पास भी नहीं होगा, जिन्होंने जायरा को यह सब करने के लिए मजबूर कर दिया।

 दरअसल, जायरा ने वह कर दिया, जो किसी भी कट्टरवादी ताकत को गवारा नहीं होता।

 कट्टरवादी ताकतें यह बर्दाश्त नहीं कर सकतीं कि समाज से कोई ऐसा स्वर निकले, जिसके आगे चलकर समाज का स्वर बन जाने का खतरा हो।

 जायरा का अब तक का किया धरा इसी आशंका को जन्म दे रहा था।

 जायरा ने सार्वजनिक माफी मांगते हुए जिन छह महीनों का जिक्र किया है, वह उसकी शोहरत के छह महीने हैं।

 इन्हीं महीनों में हुई चर्चाओं और फिल्म दंगल रिलीज होने के बाद मिली शोहरत ने उसे कश्मीरी युवाओं में खासा लोकप्रिय बना दिया।

 मुख्यमंत्री महबूबा मुफ्ती ने भी तो यही सच उसके सामने बयान किया।

 उसे कश्मीरी यूथ का रोल मॉडल बताया।

, कश्मीर में यह पहली बार नहीं हुआ है।

 जब कभी वहां से कोई युवा आगे बढ़ता दिखता है, अलगाववादी उसे अपने इरादों की राह का रोड़ा के रूप में देखते हैं।

 अपने आतंक, अपनी सत्ता के कमजोर होने के रूप में देखते हैं।

 वे जानते हैं कि यदि नई सोच ने आकार ले लिया, तो तिनकों पर खडे़ उनके कथित साम्राज्य को ढहने में देर नहीं लगेगी।

 जम्मू-कश्मीर के आम युवा की सोच जिस तरह बदलती दिखी है, वह उनके लिए खतरे की घंटी ही है।

 ऐसे में, वे किसी जायरा को कैसे स्वीकार कर सकते हैं।

, विचार के अस्वीकार की इस परंपरा में कुछ भी नया नहीं है।

 जम्मू-कश्मीर ही क्यों, अब तो देश में ही यह चलन बनता जा रहा है कि जो आपको न सुहाए, वह होना ही नहीं चाहिए।

 जायरा के माफीनामे में भी जिस छह माह के घटनाक्रम का जिक्र है, वह दंगल की शोहरत और जायरा के रोल से ही जुड़ा हुआ है।

 जायरा पर यह पहला हमला नहीं है।

 कुछ दिन पहले उसने जब फिल्म की पूरी यूनिट के साथ अपनी तस्वीर फेसबुक पर शेयर की थी, तब भी नैतिकता के कुछ ठेकेदारों को यह नागवार गुजरा था।

 उसके साथ सेल्फी लेने को उत्साहित लड़के-लड़कियों की फौज भी उन्हें नागवार गुजरी थी।

 महबूबा मुफ्ती के साथ फोटो और कश्मीरी यूथ का आइकॉन बनने की टिप्पणी तो महज इसका विस्तार थी, जिसने विस्फोट करा दिया।

 जायरा ने अपनी पोस्ट हटाकर भले ही माफी मांग ली हो, लेकिन इस माफीनामे ने उस पोस्ट से ज्यादा काम किया है।

 पूरे देश से जिस तरह उसके समर्थन में आवाज उठी, सोशल मीडिया जिस तरह उसके साथ खड़ा दिखा, वह आश्वस्त करने वाला है।

 यह भरोसा दिलाता है कि लोग अब भी सोच रहे हैं और इसलिए प्रतिक्रिया भी दे रहे हैं।

 यही प्रतिक्रियाएं सोच के स्तर पर बदलाव का संकेत हैं।

 इसका स्वागत होना चाहिए।

, सौजन्य- हिन्दुस्तान।

