अब राजनीति की बारी (दैनिक जागरण)।

लोकमत निर्मम होता है।

 भारतीय लोकमत राजनीतिक दलतंत्र को ईमानदार नहीं मानता।

 इस पर काले धन के इस्तेमाल और संरक्षण के आरोप हैं।

 दल संचालन पर करोड़ों के खर्च होते हैं।

 चुनाव में काले धन का इस्तेमाल होता है।

 दल अपनी आय का पूरा विवरण नहीं देते।

 वे सूचना के अधिकार के दायरे से बाहर हैं।

 दल ही बारी-बारी से सत्ता में आते हैं, विपक्ष की जिम्मेदारी भी निभाते हैं।

 लेकिन राजनीति से जुड़ा सार्वजनिक जीवन तमाम आक्षेपों और संदेहों के घेरे में है।

 लोकमत राजनीति को काले धन का उद्योग मान रहा है।

 संसद एवं बाहर गैरभाजपा दलों ने इस फैसले का विरोध करके जनता की इसी धारणा को और मजबूत किया है।

 आमजन तमाम परेशानियों के बावजूद हजार-पांच सौ की नोटबंदी पर बम-बम हैं।

 प्रधानमंत्री नरेंद्र मोदी ने गत मंगलवार को सर्वदलीय बैठक में सार्वजनिक जीवन को ‘पारदर्शी’ बनाने की मार्मिक अपील की है।

 उन्होंने काले धन व भ्रष्टाचार से लड़ने में सबका सहयोग मांगा।

 राजनीति को काले धन से मुक्त करने के लिए चुनावों में स्टेट फंडिंग की बात भी हुई।

 प्रधानमंत्री ने सार्वजनिक जीवन को विश्वसनीय और पारदर्शी बनाने की मूल समस्या पर देश का ध्यान आकर्षित किया है।

 दलतंत्र की ईमानदारी से ही बाकी क्षेत्रों में भी शुचिता और पवित्रता आएगी।

 काला धन मुक्त राजनीति अब समय का आह्वान है।

नोटबंदी क्रांतिकारी आर्थिक सुधार है।

 दलतंत्र के संचालन की आर्थिक कार्रवाई भी इन्हीं सुधारों का हिस्सा है।

 चुनाव अभियान में हेलीकॉप्टर, चार्टर्ड जहाज आकाश मथते हैं।

 करोड़ों रुपये की प्रचार सामग्री और विज्ञापन की धनराशि का विवरण दल की घोषित आय से ज्यादा होता है।

 मतदाताओं को सीधे धन, कपड़ा, दारू या अन्य वस्तुएं देने का चलन बढ़ा है।

 काला धन ही ऐसे अनाप शनाप खर्चों का स्नोत है।

 संप्रति राजनीति के प्राण काले धन में बसते हैं और काले धन के प्राण राजनीति संरक्षित हैं।

 प्रधानमंत्री ने काले धन पर चोट की है।

 संसदीय जनतंत्र असफल हो रहा है।

 राजनीति के प्रति आमजन का भरोसा पुनस्र्थापित करना जरूरी है, वरना लोग दूसरा रास्ता अख्तियार कर सकते हैं।

 राजनीति को संदेह के परे बनाने का इससे सुंदर दूसरा अवसर नहीं मिल सकता।

 सभी आर्थिक सुधारों का स्नोत राजनीति होती है और राजनीतिक सुधारों का स्नोत अर्थव्यवस्था।

 अब क्रांतिकारी आर्थिक सुधार के साथ क्रांतिकारी राजनीतिक सुधार की भी आवश्यकता है।

 आमजन काले धन से मुक्त राजनीति चाहते हैं।

 काले धन का जन्म और विस्तार रोकने की शुरुआत में नोटबंदी पहला चरण ही है।

 मोदी ने ठीक कहा है कि उनका संघर्ष जारी रहेगा।

 इस दृष्टि से अगला चरण दलतंत्र में स्वच्छता अभियान चलाने पर होना चाहिए।

 अनेक औद्योगिक घरानों या तमाम बिल्डरों द्वारा काले धन का संचालन होता है।

 इस कार्रवाई में बहुधा राजनीति की सहमति होती है और तमाम मामलों में राजनीति की साझेदारी भी।

आय से अधिक संपदा भ्रष्टाचार है।

 कानून प्रत्येक नागरिक से अपनी आय का विवरण देने की अपेक्षा करता है, लेकिन दल बीस हजार रुपये तक के धनदाताओं का हिसाब नहीं देते।

 बीस हजार या कम धन देने वालों के विवरण दलों की जिला इकाइयां भी दे सकती हैं।

 राष्ट्रीय व क्षेत्रीय दलों के लिए अलग-अलग धन सीमा बनाई जा सकती है।

 दल संचालन उद्योग धंधा नहीं है।

 धन जनता से आता है, पारदर्शिता लानी है तो विवरण देने में कठिनाई क्या है।

 काले धन के सभी केंद्रों पर हमला करने की आवश्यकता है।

 राजनेता या अफसरों द्वारा ली जाने वाली मोटी रिश्वत बैंक में जमा नहीं होती।

 वह किसी न किसी संपदा के रूप में श्याम से श्वेत हो जाती है।

 नकद हस्तांतरण की सीमा निर्धारित करनी चाहिए।

 काले धन की जांच समिति के अध्यक्ष एमबी शाह के अनुसार पांच लाख रुपये तक का नकद लेन-देन ही मान्य होना चाहिए।

 सुझाव अच्छा है, लेकिन भारत के अधिकांश लोग अभी बैंकिंग व्यवस्था से नहीं जुड़े हैं।

 90 प्रतिशत क्रय विक्रय नकद ही होता है।

 बैंक शाखाओं की संख्या कम है, ग्रामीण क्षेत्रों की बैंक सेवाएं लचर और हतोत्साहित करने वाली हैं।

 बैंकिंग को बढ़ावा देने के उपाय जरूरी हैं।

 यहां करों से बचने की प्रवृत्ति है।

 मोटी आय वाले भी आयकर नहीं देते।

 आयकरदाताओं की संख्या अभी तीन प्रतिशत ही है।

 नोटबंदी से लगभग सवा करोड़ नए करदाताओं की पहचान का अनुमान है।

 लेकिन आयकरदाता की संख्या बढ़ाने का सरकारी प्रयत्न भी करना चाहिए।

 नकद लेन-देन को अचानक नहीं बंद किया जा सकता।

 बेशक दो-ढाई लाख रुपये की सीमा से इसकी शुरुआत की जा सकती है।

करारोपण के तमाम अर्थशास्त्रीय सिद्धांत हैं।

 अधिक टैक्स और कम करदाता से घाटा होता है।

 कम टैक्स और अधिक करदाता का सिद्धांत राजस्व में वृद्धि करता है।

 कम टैक्स से जनता को कष्ट नहीं होता।

 टैक्स चोरी की प्रवृत्ति घटती है।

 दस या बीस हजार रुपये की कर चोरी में कौन फंसना चाहेगा।

 कम टैक्स से करोड़ों लोगों को कराधान के दायरे में लाने की सुविधा होगी।

 कर ढांचे का सरलीकरण भी लगातार करना चाहिए।

 वस्तु एवं सेवा कर (जीएसटी) से ऐसी ही तमाम उम्मीदें हैं तो भी आर्थिक क्रांति और सुधार की दिशा में सक्रिय रहने के लिए कर ढांचे पर लगातार विचार जरूरी है।

 अच्छी राजनीति का मतलब ही है सबकी आर्थिक समृद्धि।

 राष्ट्रीय समृद्धि की वृद्धि।

 इसलिए राजनीति को अर्थव्यवस्था का निरंतर परिष्कार करना चाहिए।

 काले धन का निवेश प्राय: जमीन, सोना आदि में होता रहा है।

 ईमानदारी से अर्जित धन का निवेश भी अचल संपत्ति में ही होता रहा है।

 बचत खातों की ब्याज दरें आकर्षक नहीं हैं।

 लंबे समय की सावधि जमा राशियां भी आय नहीं देतीं।

 कृषि आय पर कर नहीं है।

 किसान अपनी बचत को नकद रखने या अचल संपत्ति में रखने के अभ्यस्त हैं।

 वे फिक्स डिपाजिट को घाटे का सौदा मानते हैं।

 बचतों को बैंक खातों में लाने के प्रेरक उपाय अपनाने चाहिए।

 काला धन सरकारी फैसले भी प्रभावित करता रहा है।

 चुनावों में इस्तेमाल काला धन विजेता के स्वतंत्र विवेक को भी काला करता रहा है।

 अब जब काले धन के खिलाफ संघर्ष की शुरुआत हो गई है तब फिर इसकी जड़ को समाप्त किया जाना चाहिए।

 लेखक हृदयनारायण दीक्षित, उप्र में भाजपा विधान परिषद दल के प्रमुख रहे हैं ।

सौजन्य – दैनिक जागरण, 18-11-2016।

