…….अथ साइकिल पुराण (पत्रिका)।

हमारा बस चले तो साइकिल को राष्ट्र वाहन घोषित कर दें।

 क्योंकि साइकिल जैसा सर्वसुलभ, सस्ता, उपयोगी, खर्च विहीन, स्वास्थ्यवद्र्धक, पर्यावरण रक्षक वाहन सारी दुनिया में दूसरा हो ही नहीं सकता।

 पचास साल पहले साइकिल को ‘बाईसिकिल कहा जाता था।

 तब साइकिल एक सपना थी।

 जिस युवक के पास साइकिल होती वह मोहल्ले का ‘हीरो होता था।

 हमें पहली साइकिल हमारे किलाण मामा ने ‘गिफ्ट की थी।

दरअसल उन्होंने नई साइकिल खरीदी तो अपनी पुरानी साइकिल दुरुस्त करा कर हमें दे दी।

 वह साइकिल बरसों हमारे पास रही जब तक कि हमारे ससुरजी ने दहेज में हमें नई साइकिल नहीं दे दी।

 पुरानी साइकिल बरसों हमारे आंगन में खड़ी रही और हम दो वाहनों के मालिक होने का गौरव प्राप्त करते रहे।

लीजिए हुजूर।

 हम भी ‘नॉस्टेल्जिक होकर आपको अपनी साइकिल पुराण सुनाने लगे।

 साइकिल से हमारा नाता तब टूटा, जब हम अपने कस्बे से विस्थापित होकर राजधानी आए और राजधानी की सड़कों पर साइकिल चलाने का अर्थ था अपने हाथ-पैर तुड़वाना।

 क्योंकि यहां साइकिल को ऐसे देखा जाता है जैसे ‘बघेरों के गांव में ‘बकरी आ गई हो।

साइकिल से हमारी रोमांटिक यादें भी जुड़ी हैं।

 विश्वविद्यालय में देर रात लाईब्रेरी में पढऩे के बाद जब हम अपनी सहपाठिनों को साइकिल के डंडे पर बिठा कर उसके घर छोडऩे जाते तो उनके लहराते केश हमारे चेहरे को छू जाते और हम हिन्दी फिल्म का पुराना गाना गुनगुनाने लगते- पुकारता चला हूं मैं, कली-कली बहार की।

 लेकिन आज साइकिल के लिए बाप-बेटे में संग्राम चल रहा है।

बेटे ने बाप की साइकिल को हथिया लिया तो बाप बेटे से साइकिल छीनने को आमादा हो रहा है।

 यह तो चलता रहेगा लेकिन सरकार से हमारी तो यही गुजारिश है कि शहरों में साइकिल को समर्पित ट्रैक बनवाये जिससे हमारे जैसे साइकिल प्रेमी भी एक बार फिर साइकिल के पैडल पर अपने पैर धर सकें।

, सौजन्य – पत्रिका।

