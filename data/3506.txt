विरोध का औचित्य (दैनिक जागरण)।

मुख्यमंत्री ममता बनर्जी ने नये साल के पहले दिन से नोटबंदी पर मोदी हटाओ देश बचाओ नारे के साथ राज्यव्यापी लगातार आंदोलन का शुभारंभ किया है।

 रविवार से आंदोलन ब्लाक स्तर से शुरू होकर राज्य स्तर तक आठ दिनों तक चलेगा।

 इस दौरान जगह-जगह विरोध सभाएं होंगी और जिलों में प्रदर्शन भी होंगे।

 चिटफंड घोटाला में तृणमूल सांसद तापस पाल के गिरफ्तार होने और कुछ अन्य सांसदों से भी सीबीआइ द्वारा पूछताछ की आशंका बढऩे के बाद ममता प्रधानमंत्री के विरुद्ध और आक्रामक हो गई है।

 मुख्यमंत्री नोटबंदी का विरोध करने का जो कारण बता रही हैं उसमें कुछ हद तक सच्चाई हो सकती है।

 उनका कहना है कि राज्य की अर्थव्यवस्था चरमरा गई है।

 आम गरीब लोग परेशानी में पड़ गए हैं।

 राज्य में जूट उद्योग पूरी तरह प्रभावित हुआ है।

 चाय बागान के मजदूरों को मजदूरी नहीं मिल रही है।

 मनरेगा के तहत काम करनेवाले मजदूरों को सरकार चेक दे रही है लेकिन वे बैंक से रुपये नहीं निकाल पा रहे हैं।

 नकदी के अभाव में गरीब लोग कल्याणकारी योजनाओं का लाभ पाने से वंचित हो रहे हैं।

 पैसे के अभाव में जब किसान खेती करने में असमर्थ होंगे तो खाद्य संकट पैदा होगा।

 ममता के इन सारे तर्क में थोड़ी बहुत सच्चाई हो सकती है लेकिन इसके आधार पर मोदी हटाओ देश बचाओ के नारे के साथ आंदोलन शुरू करने का कोई औचित्य नहीं है।

 राज्य व्यापी आठ दिन आंदोलन चलाने के बाद ममता ने राष्ट्रीय स्तर पर मुहिम छेडऩे की घोषणा की है।

नये साल की पूर्व संध्या पर प्रधानमंत्री नरेंद्र मोदी ने राष्ट्र के नाम जो संदेश दिया उससे देश की जनता सहमत है।

 अब नोटबंदी पर कहीं से कोई विरोध नहीं रह गया है।

 नकदी की स्थिति भी सामान्य हुई है।

 राजनीतिक कारणों से विरोध कर रही कांग्रेस और माकपा ने भी मोदी हटाओ देश बचाओ का नारा नहीं दिया है।

 इसलिए ममता का मोदी हटाओ देश बचाओ के नारे के साथ आंदोलन बेमतलब है।

दरअसल ममता एक बड़े कारण से मोदी का विरोध कर रही हैं।

 सारधा व अन्य चिटफंड घोटाले में तृणमूल कांग्रेस के कुछ नेताओं की संलिप्तता उजागर हो गई है।

 चिटफंड घोटाले में सीबीआइ की सक्रियता बढ़ गई है।

 सांसद तापस पाल की गिरफ्तारी को ममता केंद्र की प्रतिहिंसा की राजनीति बता रही है।

 लेकिन सवाल यह है कि प्रतिहिंसा की राजनीति होने पर सीबीआइ तृणमूल कांग्रेस के किसी भी नेता को परेशान कर सकती थी।

 तापस पाल की गिरफ्तारी घोटाले में लिप्त होने के पुख्ता सबूत मिलने पर हुई है।

 अन्य जिन सांसदों और नेताओं से सीबीआइ पूछताछ करना चाहती हैं उनके विरुद्ध कुछ सुराग अवश्य मिले हैं।

 इसे बदले की राजनीति बता कर और नोटबंदी के मुद्दे से जोड़ कर ममता आंदोलन को धार देना चाहती है तो उनका यह कदम सही नहीं माना जाएगा।

 स्थानीय संपादकीय : पश्चिम बंगाल , सौजन्य – दैनिक जागरण।

