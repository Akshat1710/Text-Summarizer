शाखाओं की लड़ाई में बिखरी अन्नाद्रमुक की पत्तियां (दैनिक भास्कर)।

अन्नाद्रमुक की विरासत की जंग में नया मोड़ दोनों धड़ों से दो पत्तियों वाला चुनाव निशान छिन जाने का है।

 चुनाव आयोग ने न सिर्फ दोनों गुटों को अलग-अलग चुनाव चिह्न दिए हैं बल्कि उनके नाम भी बदल दिए हैं।

 जहां अभी कमजोर और अलग-थलग पड़े ओ. पन्नीरसेल्वम को बिजली का खंभा चुनाव चिह्न मिला है और उनकी पार्टी का नाम अन्नाद्रमुक-पुराची थलावी- अम्मा हो गया है।

वहीं वीके शशिकला की पार्टी का नाम अन्नाद्रमुक-अम्मा और चुनाव चिह्न टोपी (हैट) हो गया है।

 अन्नाद्रमुक के समर्थक और उसकी राजनीति के विश्लेषकों का मानना है कि इस पार्टी के इतिहास में कुछ नया घटित होने वाला है और जे. जयललिता के निधन से खाली हुई उनकी विधानसभा की राधाकृष्णन नगर सीट के उपचुनाव से कोई नया नेता उभरेगा।

 चुनाव चिह्न की जंग के साथ यह उपचुनाव महत्वपूर्ण हो गया है।

 तमिलनाडु की राजनीति के 1973 के डिंडीगुल लोकसभा उपचुनाव से तुलना करने हुए नए परिवर्तन की दस्तक के रूप में देखा जा रहा है।

उस चुनाव से एक साल पहले द्रमुक नेता करुणानिधि ने लोकप्रिय नेता एमजीआर को पार्टी से निकाल दिया था और नई पार्टी के गठन के बाद डिंडीगुल का चुनाव अन्नाद्रमुक के लिए पहला उपचुनाव था।

 उसे जीत कर एमजीआर ने नया इतिहास लिखने की शुरुआत कर दी थी।

 उसके बाद वे जब 1977 में सत्ता में आए तो 1987 तक काबिज रहे।

 1987 में एक बार फिर अन्नाद्रमुक में विरासत की जंग छिड़ी, क्योंकि एमजीआर अपना उत्तराधिकारी तय किए बिना दुनिया से विदा हो गए थे।

 वैसी ही स्थिति 2016 में जयललिता के निधन के बाद पैदा हुई और पार्टी शशिकला तथा पन्नीरसेल्वम के बीच दो गुटों में बंट गई है।

एक तीसरा गुट जयललिता की भतीजी दीपा पेरावाई ने भी बना डाला है।

 पन्नीरसेल्वम के पास भले ही दस विधायक हों और शशिकला के पास 122 विधायक और राज्य की सरकार हो लेकिन, पन्नीरसेल्वम को ऐसा लगता है कि जयललिता की विरासत के असली उत्तराधिकारी वे ही हैं।

 इस बीच चुनाव में द्रमुक के नेता एमके स्टालिन की भी अग्निपरीक्षा है, क्योंकि वे अपने पिता करुणानिधि की बीमारी के कारण पार्टी के वर्किंग प्रेसीडेंट बनाए गए हैं।

 फिलहाल अप्रैल का महीना तमिलनाडु की राजनीति में रोचक होने जा रहा है और उसके बाद कई नई घटनाओं के द्वारा खुलने वाले हैं।

, सौजन्य- दैनिक भास्कर।

