डीटीएच कारोबार की राह में मूल्य नियमन बना बड़ा रोड़ा (बिजनेस स्टैंडर्ड)।

पिछले दिनों सुभाष चंद्रा के स्वामित्व वाले टेलीविजन प्रसारण नेटवर्क डिश टीवी और वीडियोकॉन समूह के डी2एच के विलय की खबर आते ही यह तय हो गया कि नई कंपनी के पास 5,900 करोड़ रुपये का राजस्व और 2.6 करोड़ उपभोक्ताओं का मजबूत आधार होगा।

 यह सौदा इस बात का सबसे पुख्ता संकेत है कि टीवी उद्योग में मूल्य नियमन के जाने का अब वक्त आ गया है।

 इसकी वजह भी है।

वर्ष 2003 में अस्तित्व में आने के बाद से ही डायरेक्ट टू होम (डीटीएच) सेवा ने टीवी प्रसारण के डिजिटलीकरण को रफ्तार दी है और कालेधन के वर्चस्व वाले केबल प्रसारण कारोबार में काफी हद तक पारदर्शिता लाने में मदद की है।

 बावजूद डीटीएच कारोबार पर लगने वाले तमाम करों, लाइसेंस शुल्क और ऊंची लागत के चलते यह उतना लाभदायक नहीं रह गया है।

 आप कह सकते हैं कि हरेक कारोबार में इस तरह की समस्याएं होती हैं।

 लेकिन अत्यधिक प्रतिस्पद्र्धी बाजार में यह तर्कसंगत नहीं लगता है क्योंकि इसमें सभी के लिए समान नियम और शर्तें नहीं हैं।

डीटीएच को चार अलग तरह की तकनीक- केबल, आईपीटीवी, एचआईटी और ओटीटी से मुकाबला करना होता है।

 डीटीएच सेवा की कीमतों का फैसला केबल के आधार पर होता है जबकि केबल ऑपरेटरों का बड़ा समूह तो अपने ग्राहकों की सही संख्या का कभी खुलासा ही नहीं करता है।

 इस तरह करों का विधिवत भुगतान करने वाले डीटीएच प्रसारकों को अक्सर कम टैक्स भरने वाले के बल ऑपरेटरों से मुकाबला करना पड़ता है।

 वैश्विक स्तर पर देखें तो अधिकांश डीटीएच कंपनियां सातवां साल आते-आते न नफा-न नुकसान में पहुंच जाती हैं और उस समय तक उनके ग्राहकों की संख्या भी बढ़कर 60-80 लाख हो चुकी होती है।

 लेकिन संख्या के लिहाज से दुनिया के दूसरे सबसे बड़े टीवी बाजार भारत में डीटीएच कंपनियों को कारोबार में कदम रखने के 10 साल बाद भी कोई रिटर्न नहीं मिल पा रहा है।

 हालांकि इस दौरान कुछ कंपनियों के उपभोक्ताओं की संख्या एक करोड़ का आंकड़ा भी पार कर चुकी है।

 डिश टीवी अब भी घाटे वाली ऐसी ही डीटीएच कंपनी है।

विश्लेषकों को उम्मीद है कि डिश टीवी का वीडियोकॉन के साथ विलय होने से लागत घटेगी और अगले तीन वर्षों में परिचालन लाभ तीन-चार फीसदी तक बढ़ जाएगा।

 डिश टीवी के प्रबंध निदेशक जवाहर गोयल का कहना है कि इन सभी वजहों से डीटीएच और संगठित केबल प्रसारण कारोबार को सुदृढ़ करने में मदद मिलेगी।

 लेकिन इसी से यह सवाल भी खड़ा होता है कि अब नियामक तय करेंगे कि 2.6 करोड़ घरों में अपनी पहुंच रखने वाली कंपनी डीटीएच उद्योग की रसूखदार खिलाड़ी है या नहीं।

 गौरतलब है कि भारत में डीटीएच की पहुंच 17 करोड़ घरों तक है।

 सुदृढ़ीकरण के जरिये बाजार पर वर्चस्व कायम करने की कोशिश इसलिए नहीं हो रही है कि बाजार में विकास की संभावनाएं लगभग खत्म हो चुकी हैं या टीवी दर्शकों की संख्या स्थिर हो चुकी है।

 दरअसल भारत में कम मूल्य वाले टीवी बाजार में विकास की उच्च दर बनी हुई है।

 डीटीएच ऑपरेटरों समेत टीवी उद्योग की दुर्दशा की एक बड़ी वजह यह है कि भारतीय दूरसंचार नियामक प्राधिकरण (ट्राई) शुल्क दरों के नियमन को अब भी अंजाम देता आ रहा है जबकि काफी समय पहले ही इसकी जरूरत खत्म हो गई थी।

 इस साल भी शुल्क दरों पर ट्राई ने परामर्श पत्र जारी किया था।

 इसमें चैनलों के विषयवस्तु के आधार पर उनका वर्गीकरण कर शुल्क के बारे में तमाम दिशा-निर्देश दिए गए थे।

ऐसा नहीं है कि ट्राई ने टीवी उद्योग को संतुलित करने के लिए कुछ किया ही नहीं है।

 वर्ष 2003 में जब ट्राई को भारत में प्रसारण क्षेत्र का विनियामक बनाया गया था तो देश का टेलीविजन परिदृश्य काफी उथल-पुथल भरा था।

 लेकिन टेलीविजन सामग्री की कीमत पर ट्राई का नजरिया उत्पादों और दूरसंचार उद्योग के मुताबिक होने से उलट असर देने वाला साबित हुआ।

 जब तक नियमन और कानूनी दावपेचों के चलते इस कारोबार का राजस्व स्तर सुधारता नहीं है, यह पूरी तरह विज्ञापनों पर ही निर्भर बना रहेगा।

 इसका नतीजा यह होता है कि समाचार से लेकर मनोरंजन सामग्री तक सब कुछ विज्ञापनों से ही तय होती है क्योंकि विज्ञापन देने वाली कंपनियां तो दर्शकों की तादाद के आधार पर भुगतान करती हैं।

 इसका मतलब है कि टेलीविजन कार्यक्रमों की विविधता और समाचारों की गुणवत्ता तक हरेक सामग्री को इसका खमियाजा उठाना पड़ता है।

 यह अजीब विडंबना है कि कीमतों को नियमित करने का नुकसान उसी उपभोक्ता को उठाना पड़ता है जिसके लिए ट्राई ने यह सारी कवायद की थी।

जब 2004 में मूल्य नियमन की शुरुआत हुई थी तो उस समय टेलीविजन प्रसारण का इकलौता तरीका केबल प्रसारण था।

 लेकिन अब हालात काफी बदल चुके हैं और करीब 800 चैनल और कई प्रसारण तकनीक मौजूद हैं।

 अगर कोई चैनल काफी महंगा है तो दर्शकों के सामने कई दूसरे विकल्प भी हैं जिनमें मुफ्त वीडियो ऐप भी शामिल है।

 इनके अलावा फ्री-टू-एयर पैकेज तो हर डीटीएच ऑपरेटर मुहैया कराता ही है।

 ट्राई ने चैनलों के शुल्क स्तर को लेकर जो नया परामर्श पत्र जारी किया है, वह तो इसे और जटिल बनाने का काम करेगा।

 इससे कंपनियों के कामकाज में अनावश्यक दखलंदाजी को बढ़ावा मिलेगा।

 इसकी तुलना जरा उस स्थिति से करें जब यूनिलीवर को कोई नियामक यह बताने लगे कि पीयर्स की कीमत कितनी हो।

टीवी नियामक को अब यह बताने की जरूरत है कि प्रसारक किसी शो में अमिताभ बच्चन को लेने से उनकी लागत और चैनल मूल्य बढ़ जाएगा।

 ट्राई को मानक कराधान, डिजिटलीकरण और बेहतर कार्यान्वयन की जरूरत है।

 फिर देखिए, यह कारोबार किस तरह से फलता-फूलता है।

 जहां तक मूल्य निर्धारण का सवाल है तो उसे बाजार पर ही छोड़ दीजिए।

 हो सकता है कि बाजार के दखल से मूल्य कम करने में सहयोग मिले।

, – वनिता कोहली-खांडेकर।

सौजन्य – बिजनेस स्टैंडर्ड।

