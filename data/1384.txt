मंदी की आहटें (राष्ट्रीय सहारा)।

नोटबंदी हुए करीब पंद्रह दिन हो गए हैं।

 बैंकों और एटीएम की आगे की कतारें जरूर कम हो गई हैं।

 पर नोटबंदी के परिणाम सिर्फ कतारों में ही नहीं थे, उसके परिणाम आगे भी आएंगे और उनमें से कई सकारात्मक नहीं है।

 मंदी नहीं तो मंदी जैसे परिणाम निकट भविष्य में संभावित हैं।

 उनसे निपटने के लिए कुछ जल्दी किया जाना जरूरी है।

 भारतीय अर्थव्यवस्था साढ़े सात से आठ प्रतिशत सालाना बढ़ने की बात कही जा रही थी, नोटबंदी से पहले।

 अब स्थिति दूसरी है।

 अब एक संस्था ने कुल 3.5 प्रतिशत विकास की बात कही है।

 अधिकांश का मत है कि करीब सात प्रतिशत सालाना से ज्यादा का विकास 2016-17 में संभव नहीं है।

 पूरे तौर पर मंदी तब मानी जाती है, जब तमाम वस्तुओं-सेवाओं की मांग में गिरावट आ जाए।

 गिरावट जाहिर है तब आती है, जब लोगों के पास खरीदने की क्रय-क्षमता या पैसा न हो।

 ऐसी मंदी तो भारत में नहीं है।

 क्रय-क्षमता तो है, पर उसे नोटों में तब्दील कर पाना अब आसान नहीं है।

 बैंकों में पड़ी रकम को नकद में तब्दील करना आसान नहीं।

 ऑनलाइन कार्ड के जरिये भुगतान भी सर्वव्यापी नहीं है।

 देश में करीब 65 करोड़ डेबिट कार्ड हैं, और करीब ढाई करोड़ क्रेडिट कार्ड।

 जिनके पास डेबिट कार्ड हैं, वो सबके सब उनका प्रयोग नहीं करते।

 कुल मिला कर मोटे तौर पर माना जा सकता है कि अर्थव्यवस्था का बड़ा हिस्सा ऑनलाइन भुगतान वगैरह से दूर है।

 यानी नकद विहीन अर्थव्यवस्था तो फिलहाल सपना है, नकद न्यूनतम वाली स्थिति भी ला पाने में वक्त लगेगा।

 ऐसी सूरत में मांग होने के बावजूद ग्राहकी कम रहती है।

 बिस्कुट-टूथपेस्ट जैसी चीजें बना रही कंपनियों को आशंका है कि अक्टूबर-दिसम्बर तिमाही में करीब बीस प्रतिशत की कमी देखी जा सकती है।

 तमाम कंपनियों की कमाई में कमी की आशंका से शेयर बाजार सहमा हुआ है।

 नोटबंदी की घोषणा से पहले मुंबई शेयर बाजार के सूचकांक सेनसेक्स के वष्ात तक 30,000 बिंदुओं के आसपास पहुंचने की बात की जा रही थी।

 यह सूचकांक नोटबंदी से पहले 28,000 बिंदुओं के आसपास था।

 अब गिरकर 26,000 बिंदुओं के आसपास आ गया है।

 23 नवम्बर, 2016 को सेनसेक्स 26,052 बिंदुओं पर बंद हुआ।

 इसके गिरकर 25,000 बिंदुओं तक जाने की आशंका है।

 साफ है कि नकद न हो या कम हो, तो उन सेवाओं और वस्तुओं की मांग में कमी देखी जाएगी, जिनके भुगतान में नकद की खास भूमिका रहती है।

 गांवों में मोटरसाइकिलों की खरीद में नकद की भूमिका रहती है।

 ज्वैलरी खरीद में नकद की भूमिका रहती है।

 ज्वैलरी की खाली दुकानें बता रही हैं कि मांग कम हो गई है।

 काले धन का रीयल इस्टेट में रोल सर्वविदित है।

 नये पुराने फ्लैटों की मांग में कमी दर्ज की गई है।

 यह ठीक है कि नोटबंदी के बाद काले धन की भूमिका कम हुई है, जो फ्लैट महीने पहले सवा करोड़ का था, अब सत्तर लाख का मिल सकता है।

 पर सत्तर लाख का सफेद पैसा भी अब दिखा पाना आसान नहीं है।

 मांग कम होने का परिणाम यह है कि इन धंधों में मंदी के आसार हैं।

 कंस्ट्रक्शन से कइयों को रोजगार मिलता है, उस रोजगार में कमी आने के आसार हैं।

 खेती की बेहतरी की लिए सरकार ने कुछ घोषणाएं देर से की हैं।

 21 नवम्बर को सरकार ने घोषणा की पांच सौ के पुराने नोटों से बीज खरीदे जा सकते हैं पर ग्राऊंड से रिपोर्ट है कि अब बीज की नहीं खाद की जरूरत ज्यादा है।

 पांच सौ के पुराने नोटों से खाद खरीदे जाने की सुविधा मिलनी चाहिए।

 खाद-बीज की समस्या के चलते संभव है कि 2016-17 के बीच कृषि-अर्थव्यवस्था का विकास एक प्रतिशत से ज्यादा न हो पाए।

 सबसे बड़ा मसला है कि नकदी की उपलब्धता में तेजी आए और खरीदारी बढ़े।

 वित्त राज्य मंत्री अर्जुन मेघवाल ने अपील की कि नकद जमा करके न रखें, खरीदारी करें।

 एक शीर्ष बैंक के शीर्ष अधिकारी ने भी ठीक यही अपील की कि खर्च करें।

 खर्च करेंगे, तो ग्राहकी होगी, ग्राहकी होगी, तो सेल बढ़ेगी।

 सेल से मुनाफे आएंगे और अर्थव्यवस्था चमकती हुई दिखेगी।

 पर खर्च करने की अपील भर से कोई खर्च न करने लग जाएगा।

 नकद को सहेज कर रखने की प्रवृत्ति बढ़ रही है।

 जमीनी सचाई यह है कि तमाम सरकारी बैंकों में नोट-एक्सचेंज करवाना, वहां से रकम निकलवाना आसान नहीं है।

 खास तौर पर छोटे सरकारी बैंकों में तो ये काम बहुत ही मुश्किल हैं।

 छोटे सरकारी बैंकों से नकद निकालने के इच्छुक ग्राहक चार-चार बार जाकर नकदविहीन लौट रहे हैं।

 देश की अधिकांश बैंकिंग अभी भी सरकारी बैंकों के जरिये ही होती है।

 कुल मिलाकर बैंकों की समस्या भी यही है कि उनके पास देने के लिए नकद नहीं है।

 इसलिए भले ही सरकार घोषणा कर दे कि शादी के कार्ड दिखाकर संबंधित पक्ष ढाई लाख रु पये निकाल सकते हैं, पर वास्तविकता में बैंक ढाई लाख रु पये देने से बच रहे हैं।

 पेटीएम, जिसने नोटबंदी के मौके पर अपनी ग्राहकी चमकाई है, के पास भी करीब 15 करोड़ ग्राहक हैं।

 मुल्क की जनसंख्या 127 करोड़ के करीब है।

 तमाम बैंकों ने ऑनलाइन-नकद-न्यूनतम लेन-देन के विकास को लेकर इतनी आक्रामक मार्केटिंग नहीं की है।

 ऑनलाइन लेन-देन को बढ़ावा देने का एक तरीका हो सकता है कि इसे नकद लेन-देन के मुकाबले सस्ता किया जाए।

 अनपढ़ से अनपढ़ बंदा अगर किसी चीज में अपना फायदा देखता है, तो उसे अपनाने के उत्सुक हो जाता है।

 ऑनलाइन लेन-देन को सस्ता बनाने का कड़ा विरोध वे दुकानदार करेंगे, जिनके कारोबार का अधिकांश नकद लेन-देन से आता है।

 ऐसे दुकानदारों को साफ संदेश मिलना चाहिए कि नकदविहीन लेन-देन को वह भी प्रोत्साहित करें।

 सस्ते लेन-देन का फायदा उठाएं।

 ऐसा आसान नहीं है क्योंकि कारोबारियों का बड़ा वर्ग अपने लेन-देन का ऑनलाइन रिकॉर्ड दर्ज होते नहीं देखना चाहता।

 अगर ऑनलाइन लेन-देन सस्ता कर दिया जाए तो देर-सबेर सबको ऑनलाइन, नकद-न्यूनतम स्थिति में आना पड़ेगा।

 इसके लिए लंबी तैयारी जरूरी है।

 उसके बिना नोटबंदी के दीर्घकालीन परिणाम नहीं आएंगे।

 नकद अर्थव्यवस्था में दो हजार के नोट चले, तो ये काले धन के वाहक बनेंगे।

 फिर कुछ सालों में 2,000 की नोटबंदी तमाम असुविधाएं और मंदी की आहटें लेकर आएगी।

 ऑनलाइन लेन-देन सिर्फ सुविधाजनक ही नहीं, सस्ती भी बनाईजाए।

 तभी भावी चुनौतियों से निपटा जा सकेगा।

, – आलोक पुराणिक।

सौजन्य – राष्ट्रीय सहारा, 24-11-2016।

