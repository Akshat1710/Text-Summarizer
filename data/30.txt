टाटा में चंद्रोदय (बिजलेस स्टैंडर्ड)।

नटराजन चंद्रशेखरन का टाटा संस का नया कार्यकारी अध्यक्ष बनना कंपनी के हजारों शेयरधारकों के लिए राहत की खबर है जिनको दो पूर्ववर्ती अध्यक्षों के बीच की सार्वजनिक लड़ाई के चलते सार्वजनिक शर्मिंदगी का सामना करना पड़ा।

 कई चीजें चंद्रशेखरन के पक्ष में हैं।

 उन्हें टाटा समूह की सबसे अधिक मुनाफा कमाने वाली कंपनी टीसीएस के अध्यक्ष पद पर रहने का रुतबा हासिल है।

 समूह के कुल 116 अरब डॉलर के बाजार पूंजीकरण में कंपनी की हिस्सेदारी 60 फीसदी जबकि टाटा संस के राजस्व में उसकी हिस्सेदारी 70 फीसदी है।

 दूसरी बात यह कि भले ही चंद्रशेखरन टाटा समूह के पहले गैर पारसी अध्यक्ष हों लेकिन 30 वर्ष से अधिक अनुभव रखने वाले एक उत्कृष्ट कर्मी भी हैं।

 इस दृष्टि से कहा जा सकता है कि उनको टाटा समूह की उस संस्कृति और उन मूल्यों की पूरी जानकारी होगी जिनकी रतन टाटा को तलाश थी।

 अगर बड़े वैश्विक प्रोफाइल वाला कोई बाहरी व्यक्ति चुना जाता तो शायद उसे यह सब आत्मसात करने में वक्त लगता।

शायद टाटा समूह ने उन गलतियों से सबक लिया है जो उससे पिछला अध्यक्ष चुनते वक्त हुई थीं।

 पिछले अध्यक्ष साइरस मिस्त्री के पास ऐसा कोई कार्यकारी अनुभव नहीं था जिसके चलते वह टाटा जैसे जटिल समूह को चलाने की तैयारी कर पाते।

 उनको भरोसे पर लाया गया था जो सही साबित नहीं हुआ।

 अब नया अध्यक्ष चुन लेने के बाद समूह को आगे की सोचनी चाहिए।

 स्पष्ट है कि टाटा ट्रस्ट और शेयरधारकों को समूह के अध्यक्ष से जुड़े मसले पर पीछे रहना चाहिए और टाटा संस बोर्ड के जरिये ही काम करना चाहिए, न कि उससे परे जाकर।

 समूह में मिस्त्री खेमे और टाटा खेमे के बीच छिड़े विवाद में यह बात बार-बार सामने आई थी।

, प्रॉक्सी सलाहकार फर्म इंस्टीट्यूशनल इन्वेस्टर्स एडवाइजरी सर्विसेज ने एक शोध पत्र में कहा है कि टाटा समूह की मौजूदा समस्या के मूल में उसका परिचालन ढांचा है।

 इसके तहत टाटा ट्रस्ट को टाटा संस पर नियंत्रण हासिल है और इस प्रकार उसके द्वारा परिचालित कंपनियों पर भी।

 उनमें से कई सूचीबद्ध हैं जिन पर बाहरी अंशधारकों की भी निगरानी है।

 यह मुद्दा अतीत में भी कई बार उठा है कि किसी परोपकारी संस्थान को कारोबारी समूह पर नियंत्रण रखना चाहिए या नहीं।

, इसके अलावा चंद्रशेखरन के सामने एक बड़ा काम होगा टाटा समूह की कंपनियों के निवेशकों को अच्छे प्रशासन के बारे में आश्वस्त करने का।

 गत 24 अक्टूबर से इसे लेकर कई सवाल उठ चुके हैं।

 जहां तक समूह के विकास का मसला है तो चंद्रशेखरन को यह तय करना होगा कि क्या समूह की संकटग्रस्त कंपनियों के लिए यही सबसे बेहतर रास्ता है।

 गौरतलब है कि समूह पर 30 अरब डॉलर से अधिक का कर्ज है।

 संवेदन के मुद्दों से निपटने के बाद नए अध्यक्ष को शायद कुछ अप्रिय कारोबारी निर्णय भी लेने पड़ें।

 ऐसा करके ही वह समूह की कंपनियों का मुनाफा सुधार पाएंगे।

 टाटा संस ने इससे पहले कहा था कि कुछ कंपनियों की हालत खस्ता है।

 समूह के मुनाफे का 90 फीसदी टीसीएस और जगुआर लैंड रोवर से आता है।

 समूह के कारोबार का 50 फीसदी इन्हीं दोनों कंपनियों से आता है।

 अगर टीसीएस के लाभांश को हटा दिया जाए तो टाटा संस को बीते तीन सालों में बीच में (एक बार मामूली लाभ को छोड़कर) घाटा ही हुआ है।

 चंद्रशेखरन कई साक्षात्कारों में कह चुके हैं कि टीसीएस में उनकी सफलता उन्हें मिली आजादी की बदौलत थी।

 आशा है उन्हें टाटा संस में नई भूमिका में भी यह आजादी मिलेगी।

, सौजन्य- बिजनेस स्टैंडर्ड।

