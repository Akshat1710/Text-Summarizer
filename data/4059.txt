अब सिंगापुर में नो एंट्री (हिन्दुस्तान)।

कहीं यह डोनाल्ड ट्रंप की नीति का विस्तार तो नहीं।

 भारतीय आईटी प्रोफेशनल्स के लिए अमेरिकी वीजा प्रतिबंधों ने अभी सिरा भी नहीं पकड़ा कि सिंगापुर भी उसी राह चल पड़ा।

 सिंगापुर में भी भारतीय आईटी प्रोफेशनल्स के लिए वीजा सीमित करते हुए वहां की भारतीय आईटी कंपनियों पर स्थानीय लोगों को ही रोजगार देने का दबाव बनाया जा रहा है।

 ऐसे में, भारत की कई नामी आईटी कंपनियां किसी और देश में ठौर तलाशने लगी हैं।

 सिंगापुर का यह कदम भारतीय आईटी प्रोफेशनल्स के लिए नया संकट बनकर सामने आया है।

 इसे दो तरह से देखा जा सकता है।

 एक तो सीधे-सीधे यह कि सिंगापुर भी अमेरिका की राह चल पड़ा और उसे अपने देश की मेधा की अचानक याद आ गई।

 दूसरे यह कि इसे सिंगापुर की एक चाल के रूप में क्यों न देखा जाए, क्योंकि भारत ने हाल ही में ट्रेड पैक्ट का हवाला देते हुए व्यापक स्तर पर आर्थिक सहयोग समझौते (सीईसीए) की समीक्षा की बात कही थी, जिसे उसने अपने लिए खतरे के रूप में देखा हो।

 भारत ने फिलहाल यह समीक्षा स्थगित कर दी है।

 हालांकि सिंगापुर का यह कदम सीधे-सीधे उस समझौते का उल्लंघन है, जो कहता है कि दोनों देशों के बीच जिन सेवाओं पर समझौते हुए हैं, उनमें कोई इकोनॉमिक नीड्स टेस्ट (ईएनटी) या कोटा नहीं होगा।

, सिंगापुर पिछले कुछ वर्षों में आईटी क्षेत्र में जिस तरह बड़ा खिलाड़ी बनकर उभरा है, ऐसे में उसकी कुछ महत्वाकांक्षाओं का उभरना अप्रत्याशित नहीं है।

 लेकिन सिंगापुर को नहीं भूलना चाहिए कि एक तो वह अमेरिका नहीं है।

 दूसरे, उसके यहां काम करने वाले भारतीय आईटी विशेषज्ञों जैसी योग्यता ढूढ़ना उसके लिए खासी मुश्किल वाला साबित होगा।

 इतना ही नहीं, उसका आर्थिक ढांचा भी काफी कुछ भारत के साथ व्यापार पर निर्भर है और यदि भारत ने सिंगापुर से सामान आयात-निर्यात पर कमी की या रोक लगाई या शर्तें बदलीं, तो उसे खासी मुश्किलों का सामना करना पड़ सकता है।

, हालांकि भारतीय आईटी सेक्टर को इससे बहुत चिंतित होने की जरूरत नहीं है।

 व्यापार का सामान्य नियम कहता है कि संभावनाएं कभी खत्म नहीं होतीं।

 एक संभावना खत्म होती है, तो दूसरी उभर आती है।

 अमेरिका और सिंगापुर ने भारतीय आईटी प्रोफेशनल्स की पेशानी पर थोड़ी शिकन भले दी हो, पर उन्हें मायूस नहीं होना चाहिए।

 मैक्सिको जैसे देश पहले ही कह चुके हैं कि यदि अमेरिका एच1बी वीजा वाले भारतीयों को निकालेगा, तो वे उन्हें अपने यहां रखना चाहेंगे।

 मैक्सिको इसे दोनों देशों के बीच व्यापार-संबंधों को और मजबूत करने की संभावना के रूप में देख रहा है।

 मैक्सिको जैसी नई संभावनाएं तो ठीक हैं, लेकिन भारतीय मेधा की चिंता सही मायनों में तब दूर होगी, जब हम उनके लिए देश में ही बड़े अवसर उपलब्ध करा सकेंगे।

 यह सच है कि अमेरिका और सिंगापुर जैसे मामले हमारे सामने उस वक्त आए हैं, जब देश के 60 प्रतिशत इंजीनियरिंग ग्रेजुएट रोजगार से दूर हैं।

 दरअसल, बदलते वैश्विक परिदृश्य में अमेरिका और सिंगापुर को महज एक शुरुआत के रूप में लेने की जरूरत है।

 यही समय है, जब हमें अपनी मेधा को दूसरे बाजारों में भेजने की बजाय उसे अपने देश में ही बाजार उपलब्ध कराना होगा।

 तकनीकी श्रेष्ठता के नाम पर विदेशी सामान का मोह छोड़कर देशी को अपनाना होगा, लेकिन यह तभी संभव है, जब हमारे बाजारों में हमारे ही इंजीनियरों के बनाए उच्च गुणवत्ता वाले प्रोडक्ट मौजूद होंगे।

 मेक इन इंडिया के जुमले को जमीन देने का यही सही वक्त है।

 वरना भारतीय मेधा के लिए जो नो एंट्री की नीति चल पड़ी है, वह दिन दूर नहीं कि हमें बड़े स्तर पर पढ़े-लिखों की बेरोजगारी का सामना करना पड़ेगा।

, सौजन्य- हिन्दुस्तान।

