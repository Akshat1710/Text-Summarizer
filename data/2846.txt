खेल कुंभ का आगाज (हिन्दुस्तान)।

ब्राजील की राजधानी रियो डी जेनेरियो में ओलंपिक का औपचारिक उद्घाटन आज होगा, हालांकि खेल प्रतियोगिताएं एक दिन पहले ही शुरू हो चुकी हैं।

 ओलंपिक का उद्घाटन समारोह भी काफी महत्वपूर्ण होता है और उसे मेजबान देश की आयोजन कुशलता की कसौटी माना जाता है, कि वह कितना भव्य उद्घाटन समारोह आयोजित कर पाया।

 ओलंपिक दुनिया का सबसे बड़ा खेल मेला है और दुनिया के तमाम खिलाड़ी ओलंपिक इतिहास में अपना नाम दर्ज करवाने के लिए एड़ी-चोटी का जोर लगाते हैं, क्योंकि ओलंपिक के इतिहास में नाम दर्ज करने का अर्थ खेल के इतिहास में अपनी जगह सुरक्षित कर लेना है।

 हालांकि यह ओलंपिक भी भव्यता में कम नहीं है, लेकिन इसकी उतनी चर्चा नहीं हो रही है, जितनी अन्य आयोजनों की हुई है।

 इसकी एक वजह तो यह है कि इस वक्त दुनिया के तमाम देश अपनी-अपनी उलझनों में व्यस्त हैं।

 एक तो दुनिया की अर्थव्यवस्था काफी वक्त से डांवांडोल है, इसलिए भी सारे देश मंदी से निपटने की जुगत में हैं।

 दूसरी ओर, अंतरराष्ट्रीय स्तर पर आतंकवाद और पश्चिम एशिया में लगातार युद्ध की स्थिति ने भी उत्साह में कमी कर दी है।

, जब ब्राजील ने ओलंपिक खेल आयोजित करने के लिए प्रस्ताव रखा था, तब उसकी अपनी अर्थव्यवस्था तेजी से तरक्की कर रही थी।

 तब ऐसा लग रहा था कि भारत, चीन और ब्राजील जैसे देश नई अर्थव्यवस्था के शीर्ष पर आ रहे हैं।

 इसी माहौल में चीन ने ओलंपिक करवाए, भारत ने राष्ट्रमंडल खेलों का आयोजन किया और ब्राजील ने फुटबॉल विश्व कप और ओलंपिक के आयोजन का जिम्मा लिया।

 लेकिन फुटबॉल विश्व कप आयोजित होते-होते वैश्विक मंदी का दौर आ गया और तेजी से विकसित होती अर्थव्यवस्थाएं भी इसकी चपेट में आ गईं।

 इसीलिए फुटबॉल का घर कहलाने वाले ब्राजील में फुटबॉल विश्व कप के खिलाफ प्रदर्शन हुए और अब ओलंपिक के वक्त भी कोई खास उत्साह नहीं है।

 इसी वक्त ब्राजील में राजनीतिक संकट भी गहराता जा रहा है।

 इसके अलावा काफी दौर से लोगों को लगने लगा है कि ओलंपिक या ऐसे बड़े आयोजन मेजबान देश के लिए आर्थिक बोझ साबित होते हैं।

, जब अर्थव्यवस्थाएं जोरों से तरक्की कर रही होती हैं, तब तो यह बोझ महसूस नहीं होता, लेकिन जब अर्थव्यवस्था की हालत खराब होती है और एक-एक पैसे का हिसाब रखा जाता है, तब यह पता चलता है कि स्थिति क्या है।

 इसकी वजह यह है कि आम तौर पर ओलंपिक जैसे आयोजनों का खर्च अनुमान से बहुत ज्यादा हो जाता है और आमदनी अनुमान से बहुत कम होती है।

 इसके अलावा आयोजक शहर में अरबों की लागत से बड़े-बड़े स्टेडियम और अन्य इमारतें व ढांचे खड़े हो जाते हैं, जिनका बाद में कोई इस्तेमाल नहीं होता और जिनका रखरखाव नहीं हो पाता।

 इसके बावजूद ओलंपिक होते रहेंगे और उनके प्रति उत्साह भले ही घटता-बढ़ता रहे, फिर भी वह ‘ओलंपिक साइज’ बना रहेगा।

 भारत जैसे देशों में उत्साह इसलिए भी ज्यादा है, क्योंकि पिछले कुछ ओलंपिक से भारत में ओलंपिक मेडल आने लगे हैं और अब भारतीय खिलाड़ी सिर्फ ओलंपिक में भाग लेने नहीं, बल्कि पदक जीतने के लिए जाते हैं।

 हर ओलंपिक में भारतीय पदकों की संख्या बढ़ रही है और इसी के साथ देश में उन खेलों में दिलचस्पी भी बढ़ रही है, जो ओलंपिक में खेले जाते हैं।

 बहुत लंबे अर्से के बाद इस बार भारतीय पुरुष और महिला हॉकी टीमों से भी बेहतर प्रदर्शन की उम्मीद है।

 आशा यह भी है कि पिछले ओलंपिक के मुकाबले इस बार पदकों की तादाद ज्यादा होनी चाहिए।

,  , सौजन्य – हिन्दुस्तान (05.08.2016)।

