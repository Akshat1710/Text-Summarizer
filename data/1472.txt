किराए की तालियां (पत्रिका)।

हमारे संग एक नौजवान थियेटर किया करता था।

 जब भी नाट्य प्रदर्शन में वह मंच पर आता, सारा हॉल तालियों से गूंज जाता।

 वह एक औसत अभिनेता था लेकिन उसके मंच पर पांव धरते ही लोग ऐसे चिल्लाते जैसे एक महान् कलाकार अवतरित हुआ हो।

 खोज करने पर पता चला कि वह अपने सारे परिवार, रिश्तेदारों, दोस्तों को प्रस्तुति में इस शर्त पर लाता कि वे उसे देखते ही तालियां पीटें।

 लेकिन किराये की तालियां कितने दिन साथ देती।

 शीघ्र ही ढोल की पोल खुल गई।

विशेषज्ञों की भाषा में इसे ‘लॉबिंग’ कहते हैं यानी जो हैं नहीं अपने आपको वह जताने के लिए जबरदस्ती प्रयास करना।

 अब तो जाहिर होने लगा कि सरकार इसी रास्ते पर चलने लगी है।

 हाल में ही अपनी आर्थिक स्थिति को जोरदार दर्शाने के लिए सरकार ने जमकर ‘लॉबिंग’ की लेकिन हाय वे सफल नहीं हो पाए।

 यह तो ऐसे ही है अपने छोरे का ब्याह एक धनी खानदान में कराने के लिए एक आदमी लॉबिंग करें बावजूद इसके रिश्ता न हो पाए।

 बुरा न माने।

 नरेंद्र भाई मोदी ने प्रधानमंत्री बनते ही विदेशों के जबरदस्त दौरे किए।

नरेंद्र भाई ने अमरीकी प्रेसीडेंट को ‘बराक’ कह कर बुलाया मानो वे उनके लंगोटिया यार हो लेकिन वे भूल गए कि कूटनीति में व्यक्तिगत मित्रता सिर्फ गले लगाने और झूला झूलने तक ही सीमित रहती है।

 जनता किसी भी नेता को जननायक अपने दिल और उसके कर्मों से मानती है।

महात्मा गांधी, पंडित नेहरू, इंदिरा गांधी और अटल बिहारी वाजपेयी ने कभी ‘लॉबिंग’ नहीं की लेकिन वे विश्वनेता माने जाते हैं।

 वाजपेयी की कमाई तो भाजपा आज तक खा रही है।

 यही हाल कांग्रेस का है।

 हम तो मानते हैं कि भरी सर्दी की रात जब पिछली सांझ को लगी सब्जी मंडी के कचरे से सब्जी बीनते लोग बंद हो जाएंगे तब ‘मूडीज’ क्या ‘मूडीज’ के बाप को भी रेटिंग बढ़ानी पड़ेगी।

सौजन्य – पत्रिका।

