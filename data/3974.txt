बिहार का विदेशी असर (दैनिक जागरण : Editorial)।

यह पूरी तरह स्पष्ट है कि नरेंद्र मोदी के नेतृत्व वाली भाजपा की बिहार विधानसभा चुनाव में करारी पराजय का प्रधानमंत्री की ब्रिटेन यात्र पर कोई असर नहीं पड़ा।

 ब्रिटिश प्रधानमंत्री डेविड कैमरन ने दो कदम आगे बढ़कर मोदी की यात्र को यादगार बनाने में कोई कसर नहीं छोड़ी।

 कैमरन की ओर से जो शिष्टाचार दिखाया गया वह प्रोटोकाल की जरूरतों और बंदिशों से कहीं अलग था।

 ब्रिटेन के राजनीतिक प्रतिष्ठान ने भी सार्वजनिक रूप से बिहार चुनाव के परिणामों का कोई उल्लेख नहीं किया।

 ब्रिटिश मीडिया ने मोदी के लंदन पहुंचने से पहले इन नतीजों पर प्रतिक्रिया व्यक्त की थी।

 मीडिया ने अन्य कारणों के साथ-साथ तथाकथित बढ़ती असहनशीलता को लेकर समाज के एक बड़े हिस्से की नाराजगी का भी उल्लेख किया।

 कैमरन के साथ प्रेस सम्मेलन में भी मोदी से इस बारे में एक सवाल पूछा गया।

 मोदी ने यह आश्वासन दिया कि उनकी सरकार इस तरह की हर घटना को गंभीरता से लेती है।

 यह आश्वासन महत्वपूर्ण है।

, क्या लंदन में बिहार के चुनाव नतीजों का कोई सीधा उल्लेख न होने का यह मतलब है कि अंतरराष्ट्रीय समुदाय ने बिहार में जनता के फैसले पर कोई ध्यान नहीं दिया।

 नहीं।

 तथ्य यह है कि दूसरे देश, अंतरराष्ट्रीय निवेशक, मीडिया और अंतरराष्ट्रीय बुद्धिजीवी-विद्वान, जो भारत में गहन रुचि लेते हैं, उन सभी ने बिहार के चुनाव नतीजों की बारीकी से पड़ताल की है और निश्चित ही वे इसका आकलन करेंगे कि उनके अपने नजरिये से इन नतीजों का क्या मतलब है।

 सभी देश विश्व की बड़ी शक्तियों और अपने पड़ोसी देशों के प्रमुख नेताओं के राजनीतिक भविष्य और रुख-रुझान का लगातार आकलन करते रहते हैं।

 2014 के आम चुनाव में मोदी की प्रचंड जीत ने भारत से बाहर हर किसी को चौंका दिया था।

 उन सभी ने इस तथ्य पर गौर किया कि भारत में तीस साल में पहली बार किसी भारतीय नेता ने अपनी पार्टी को लोकसभा में अकेले दम पर बहुमत दिलाया।

 उन्होंने इस पर भी गौर किया कि आम चुनाव में लोगों ने भाजपा के बजाय मोदी की क्षमता पर अधिक भरोसा किया।

 इसका मतलब है कि आम चुनाव में भाजपा को जो जनादेश मिला था वह मुख्यत: मोदी की छवि और उनके राजनीतिक कौशल की देन था।

 इतनी बड़ी सफलता के बाद हर कोई मोदी के साथ संबंध स्थापित करने के लिए आतुर था।

 यह रुख खासकर उन लोगों और देशों में अधिक था जिन्होंने गुजरात दंगों के कारण भारत में मोदी के लगातार विरोध को देखते हुए उन्हें अपने यहां आमंत्रित करने से मना किया था।

 विदेशी राजनेता मोदी की उपलब्धियों से खास तौर पर बहुत प्रभावित हुए।

 इसके बाद जब 2014 में अनेक राज्यों में भी भाजपा को जीत हासिल हुई तो उनकी यह धारणा और मजबूत हुई कि भारतीय राजनीति पर मोदी की पकड़ गहरी होती जा रही है।

 जब दिल्ली में भाजपा की हार हुई तो इससे कुछ सवाल खड़े हुए, लेकिन इसके लिए स्थानीय कारणों को जिम्मेदार माना गया और मोदी के कद पर कोई गंभीर सवाल खड़ा नहीं हुआ।

 हां, यह बात जरूर है कि कुछ लोगों ने यह आश्चर्य जरूर व्यक्त किया कि भाजपा ने मोदी को इतने खुलकर चुनावी मैदान में क्यों प्रस्तुत किया।

, अब बिहार में भी विपरीत चुनाव परिणाम आने के बाद कुछ और सवाल खड़े होंगे।

 सबसे पहले तो यही सवाल पूछा जाएगा कि क्या मोदी की सफलता का मार्च थम गया है।

 इसी तरह चूंकि भाजपा ने बिहार में भी किसी को मुख्यमंत्री पद के दावेदार के रूप में प्रस्तुत नहीं किया इसलिए कुछ विदेशी नेता यह जानना चाहेंगे क्या मोदी का नीतीश कुमार और लालू प्रसाद यादव समेत बिहारी नेताओं के एक समूह के सामने खुद को प्रस्तुत करना एक सही फैसला था।

 कुल मिलाकर विदेशी सरकारें मोदी की सफलता पर आंख मूंदकर भरोसा नहीं कर लेंगी, बल्कि वे यह जानना चाहेंगी कि क्या भारत शुद्ध रूप से जाति और संप्रदाय पर आधारित गठबंधन राजनीति के पुराने दिनों की ओर लौट रहा है।

, इसका यह मतलब नहीं है कि दूसरे देश मोदी को गंभीरता से नहीं लेंगे।

 लंदन की यात्र ही अपने आप यह साबित करती है कि मोदी के पास अंतरराष्ट्रीय आकर्षण अभी कायम है।

 तथ्य यह है कि हर भारतीय प्रधानमंत्री पूरे देश की तरफ से बोलता है और अगर उसके पास लोकसभा में अपने दम पर बहुमत हासिल हो तो उसकी बातों को और अधिक सम्मान से सुना जाता है।

 प्रधानमंत्री अंतरराष्ट्रीय महत्व के मसलों पर देश की तरफ से अपनी प्रतिबद्धताएं व्यक्त करते हैं।

 एक अहम मुद्दा जिसमें भारत की भूमिका कहीं अधिक महत्वपूर्ण है वह है जलवायु परिवर्तन।

 इस मामले में मोदी पर खासा दबाव डाला जा रहा है, लेकिन यह अच्छी बात है कि जलवायु परिवर्तन के मामले में सहयोग करने की प्रतिबद्धता जताने के साथ ही मोदी ने साफ तौर पर यह कहा है कि पश्चिमी देश अपनी जिम्मेदारियों को हल्का नहीं कर सकते।

 लंदन की यात्र ने यह भी दिखाया है कि अंतरराष्ट्रीय व्यावसायिक धुरंधरों पर बिहार के नतीजों का कोई असर नहीं पड़ा है।

 भारत को विदेशी निवेश के लिए और अधिक खोलने के मोदी सरकार के फैसले का स्वागत किया गया है।

 यह भी एक तथ्य है कि मोदी ने यह आश्वासन दिया है कि केंद्र सरकार द्वारा बड़ी-बड़ी परियोजनाएं आवंटित करने में कोई भ्रष्टाचार नहीं होगा।

 यह पिछली संप्रग सरकार के रिकार्ड से एक बड़ा बदलाव है।

 विदेशी निवेशक इसका श्रेय मोदी को दे रहे हैं।

 इसी समय बिहार के नतीजों ने यह भी प्रदर्शित किया है कि वह उन मामलों में फैसलों और अनुमतियों को प्रभावित करने की क्षमता शायद विकसित न कर सकें जिन पर राज्य सरकारों और स्थानीय अधिकारियों का नियंत्रण है।

 तमाम परियोजनाओं और सौदों में इन स्तरों पर घरेलू और विदेशी निवशकों, दोनों को कठिनाइयों का सामना करना पड़ रहा है।

, विदेशी सरकारों और निवेशकों की निगाहें मोदी पर होंगी कि वह अपनी पार्टी में किनारे कर दिए गए लोगों की ओर से उभरे असंतोष के स्वरों से कैसे निपटते हैं।

 इससे भी अधिक ध्यान इस पर दिया जाएगा कि वह संसद के आगामी सत्र को कैसे नियंत्रित करते हैं।

 जीएसटी समेत अनेक महत्वपूर्ण बिल मंजूरी के इंतजार में हैं और राज्यसभा एक बड़ी बाधा है।

 क्या मोदी विपक्ष तक पहुंचने की कोशिश करेंगे जिससे इन बिलों को पास कराया जा सके।

 बिहार के नतीजों के बाद अंतरराष्ट्रीय संगठन और सिविल सोसाइटी तथाकथित असहिष्णुता के मुद्दे पर भी ध्यान केंद्रित करेंगे।

 वे खास तौर पर यह देखना चाहेंगे कि क्या मोदी और अधिक मुखर होंगे और मजबूती से उन लोगों पर अंकुश लगाएंगे जो बेतुके बयान देते रहे हैं।

 असहिष्णुता का मुद्दा राजनीतिक हो गया है।

 मोदी के पास अभी भी तीन साल बाकी हैं।

 लोकसभा में बहुमत के कारण उन पर कोई खतरा नहीं है।

 उनके साथ आगे भी सम्मान के साथ व्यवहार किया जाता रहेगा, लेकिन बिहार के नतीजों के कारण उनकी धार में कुछ कमी जरूर आई है।

 अगर 2016 में कुछ राज्यों और इसके बाद उत्तर प्रदेश विधानसभा चुनावों में भी यह सिलसिला बरकरार रहता है तो धार में कमी आने का रुझान आगे भी बना रहेगा।

– विवेक काटजू  ( विदेश मंत्रलय में अधिकारी रहे हैं)।

सौजन्य :- दैनिक जागरण, 18.11.2015।

