सरकारों का फैसला राजभवन में हो  (दैनिक भास्कर  )।

(संदर्भ- अरुणाचल प्रदेश में राष्ट्रपति शासन लगाने की सुप्रीम कोर्ट में सुनवाई )।

अरुणाचल प्रदेशमें राष्ट्रपति शासन लगाने के विरुद्ध याचिका पर, राज्यपाल की रिपोर्ट मांगने के साथ सुप्रीम कोर्ट ने केंद्र को 29 जनवरी तक जवाब दाखिल करने के लिए कहा है।

 मामले की अगली सुनवाई 1 फरवरी को होगी।

 अरुणाचल पूर्वोत्तर का सबसे शांत राज्य है, जहां अप्रैल 2014 में हुए चुनावों में कांग्रेस ने 60 में 42 सीटें जीतकर नबाम तुकी के नेतृत्व में सरकार बनाई थी।

 गत वर्ष 16 दिसंबर को कांग्रेस के 21 बागी विधायकों ने भाजपा तथा निर्दलीय विधायकों के सहयोग से निजी सामुदायिक भवन में बैठक करके उसे विधानसभा सत्र का नाम देकर मुख्यमंत्री को बेदखल करने का निर्णय ले लिया।

 मौजूदा संकट का मूल यही है।

 राज्यपाल द्वारा मंत्रिमंडल से बगैर परामर्श लिए विधानसभा सत्र बुलाने को चुनौती देने की याचिका पर सुप्रीम कोर्ट की 5 सदस्यीय संवैधानिक बेंच सुनवाई कर रही थी, इसी दौरान केंद्र ने राज्य में राष्ट्रपति शासन लगाने की सिफारिश कर दी, जिसे गणतंत्र दिवस की शाम को राष्ट्रपति ने मंजूरी भी दे दी।

 सुनवाई के दौरान सर्वोच्च न्यायालय ने बगैर उसे सूचित किए राष्ट्रपति शासन लगाने के केंद्र सरकार के रवैये पर अप्रसन्नता जाहिर की।

संघीय व्यवस्था के पुनरावलोकन हेतु गठित सरकारिया आयोग ने अनुच्छेद 356 के तहत दुर्लभतम परिस्थितियों में ही राज्यों में राष्ट्रपति शासन लगाने की सिफारिश की थी।

 1994 में सर्वोच्च न्यायालय की नौ जजों की संवैधानिक बेंच ने बोम्मई मामले में कहा था कि राज्यपाल की रिपोर्ट तथा राष्ट्रपति शासन के आधार की न्यायिक समीक्षा की जा सकती है।

 बिहार मामले में सर्वोच्च न्यायालय ने 2006 में राज्यपाल की रिपोर्ट खारिज करते हुए राष्ट्रपति शासन रद्‌द कर दिया था।

 इस बारे में हाल ही में पूर्व विधि मंत्री हंसराज भारद्वाज ने यह दावा कर खलबली मचा दी थी कि तत्कालीन प्रधानमंत्री मनमोहन सिंह ने उनसे अदालत से अनुकूल निर्णय सुनिश्चित करने के लिए कहा था और इसके लिए उन्होंने सर्वोच्च न्यायालय के तत्कालीन मुख्य न्यायाधीश से मुलाकात भी की थी, लेकिन कुछ कहने की हिम्मत नहीं जुटा पाए थे।

, गणतंत्र दिवस समारोह और अभिनंदन के बीच ऐसे कदम और बहस लोकतंत्र तथा संविधान को कमजोर करते हैं।

 भाजपा प्रवक्ता एमजे अकबर के अनुसार राज्य सरकार छह महीने के भीतर विधानसभा सत्र बुलाने में असफल रही है, जो संविधान के अनुच्छेद 174 का उल्लघंन है।

 इसी वजह से राष्ट्रपति शासन आवश्यक हो गया था।

 प्रश्न यह है कि राज्यपाल ने जब 16 दिसंबर 2015 को विधानसभा सत्र बुलाया और निजी सामुदायिक भवन में आयोजित कार्यवाही को मान्यता भी दे दी तो फिर छह महीने के भीतर विधानसभा सत्र बुलाने की कानूनी अनिवार्यता की पूर्ति तो हो ही गई।

 पिछला सत्र जुलाई 2015 में हुआ था और अगला सत्र दिसंबर में हो गया तो फिर यह मामला संवैधानिक संकट का तो नहीं ही हुआ।

 दरअसल, असली संकट बहुमत के निर्धारण हेतु उचित प्लेटफॉर्म का है।

 वल्लुरी चौधरी मामले में सर्वोच्च न्यायालय की संवैधानिक बेंच द्वारा 1979 में राज्यपाल के अधिकारों की समीक्षा तथा परवर्ती संवैधानिक बेंच के निर्णय के अनुसार बहुमत का फैसला विधानसभा में ही हो सकता है, जिसका निर्णय राजभवन अरुणाचल में गैर-कानूनी तरीके से करने के प्रयास में है।

आजादी के बाद 124 बार राष्ट्रपति शासन लगने से यह स्पष्ट है कि सभी दलों द्वारा संविधान के अनुच्छेद-356 का दुरुपयोग किया गया है, जो संविधान और गणतंत्र के लिए घातक है।

 पूर्ववर्ती सरकारों की तरह मोदी सरकार भी राज्यपाल के माध्यम से निर्वाचित सरकार को बर्खास्त या अस्थिर करने का खेल, खेल रही है।

 अरुणाचल में राज्यपाल और केंद्र को घेरने वाली कांग्रेस का रिकॉर्ड इस मामले में बहुत उजला नहीं रहा पर कांग्रेस की अतीत की करतूतों को मोदी सरकार अपने बचाव के लिए ढाल नहीं बना सकती।

 संसद के पिछले शीतकालीन सत्र में कांग्रेस सहित तमाम विपक्षी पार्टियों ने राज्यपाल के जरिये अरुणाचल में सियासत का आरोप लगाते हुए मोदी सकार को घेरा था।

 केजरीवाल भाजपा नेता आडवाणी के बयान का संदर्भ देते हुए इमरजेंसी का हौव्वा खड़ा कर रहे हैं।

 राष्ट्रपति शासन लगाने के आदेश से यदि गैर-भाजपाई दलों का ध्रुवीकरण हुआ तो बिहार की तरह असम चुनावों पर भी इसका प्रभाव पड़ सकता है।

 कांग्रेस के अनुसार इस कदम से राज्यों को ‘टीम इंडिया’ का बराबर का हिस्सेदार बताने की मोदी की दोहरी बातों का पर्दाफाश हो गया है।

 केंद्र सरकार की यह असहिष्णुता कांग्रेस को आगामी बजट सत्र में असहयोग का नैतिक आधार दे सकती है, जो अंतत्वोगत्वा विकास के एजेंडे के लिए घातक सिद्ध होगा।

, अरुणाचल के साथ 1126 किलोमीटर से अधिक की सीमा को चीन विवादित मानता है तथा इस राजनीतिक अस्थिरता का लाभ चीन तथा पूर्वोत्तर की अलगाववादी ताकतें उठा सकती हैं।

 प्रधानमंत्री मोदी ने सत्तारूढ़ होने पर अपनी सरकार की प्राथमिकताएं गिनाते हुए ‘लुक ईस्ट’ यानि पूर्वोत्तर को तवज्जो देते हुए अरुणाचल के सांसद किरण रिजिजु को गृह राज्यमंत्री बनाया था।

 कुछ वर्ष पूर्व अरुणाचल के नेता मिठी ने अपांग पर आरोप लगाया था कि उन्होंने एनएससीएन अलगाववादी संगठन को पांच करोड़ रुपए देकर सरकार गिराई थी।

 वर्तमान में 60 सदस्यों की विधानसभा में 47 सदस्यों के बहुमत वाली सरकार में विधायकों द्वारा यकायक पाला बदलना राजनीतिक आग्रहों से अधिक भ्रष्ट-तंत्र को दर्शाता हैं।

 कांग्रेसी नेता तथा वरिष्ठ वकील कपिल सिब्बल ने एक टेप होने का दावा किया है, जिसमें सरकार बचाने के लिए पैसे की मांग का विवरण है।

 यदि बागी कांग्रेसी नेताओं के साथ मिलकर भाजपा द्वारा सरकार बनाई गई तो उस भ्रष्ट-तंत्र को मान्यता मिलेगी, जिसके विरुद्ध मोदी सरकार द्वारा लड़ाई का दावा किया जा रहा है।

 दिल्ली में ‘आप’ सरकार द्वारा उपराज्यपाल की अनदेखी कर शासन चलाने को अराजकता का नाम देने वाली भाजपा अगर निजी होटल में आहुत सभा को विधानसभा सत्र के तौर पर मान्यता देती है तो लोकतंत्र का आधार ही दरक जाएगा।

 आईएएस अधिकारी रहे राज्यपाल की मदद के लिए दो पूर्व नौकरशाह तैनात किए गए हैं, पर वे लोकतांत्रिक सरकार का स्थान नहीं ले सकते।

 सुप्रीम कोर्ट की संवैधानिक बेंच ने पूर्ववर्ती निर्णय में कहा था कि राज्यों में चुनी गईं सरकारें जनभावना तथा विभिन्न वर्गों का प्रतिनिधित्व करती हैं, जो संविधान का मूलभूत ढांचा भी है।

 पूर्व मुख्यमंत्री तुकी द्वारा अभी भी 31 विधायकों के समर्थन का दावा किया जा रहा है।

 क्या यह बेहतर नहीं होगा कि नई सरकार का फैसला राजभवन की बजाय विधानसभा में हो,जो गणतंत्र की गरिमा को शायद बहाल कर सके ।

,  , सौजन्य :- दैनिक भास्कर  ,28.01.2016,विराग गुप्ता (विधिविशेषज्ञ एवं सुप्रीम कोर्ट के अधिवक्ता)।

