शतरंज का नया संसार (नवभारत टाइम्स)।

विश्व शतरंज चैंपियनशिप को लेकर इस बार दुनिया भर में जो दीवानगी देखी गई, उससे जाहिर है कि इस धीमे दिमागी खेल ने नए सिरे से लोगों के दिलों में जगह बनानी शुरू कर दी है।

 नॉर्वे के मैग्नस कार्लसन लगातार तीसरी बार शतरंज के विश्व चैंपियन बने।

 उन्होंने रूस के सर्गेई कर्याकिन को एक रोमांचक मुकाबले में मात दी।

 न्यू यॉर्क में इन दोनों 26 वर्षीय धुरंधरों के बीच तीन हफ्तों तक चले कड़े मुकाबले में कई टाई ब्रेक भी हुए लेकिन 12 सामान्य राउंड के बाद आखिरी दौर के चार गेम्स में कर्याकिन कार्लसन से मात खा गए।

, ये सबी मुकाबले दुनिया भर में तगड़ी फीस अदा करके देखे गए।

 दरअसल अब शतरंज का खेल पहले की तरह एक टेबल इवेंट नहीं रह गया है।

 पहले दो लोग एक-दूसरे को शह और मात देते रहते थे, पर उनके बीच क्या घटा, यह दूसरे दिन अखबार से ही पता चल पाता था।

 यही वजह है कि इसका मजा खिलाड़ी और आसपास मौजूद लोग तो लेते थे, पर दूर बैठे शतरंज प्रेमियों को इसका मजा नहीं मिल पाता था।

 अभी बाकी खेलों की तरह यह भी लोगों तक लाइव पहुंच रहा है।

 एक अनुमान है कि विश्व शतरंज चैंपियनशिप के फाइनल मुकाबले को 60 लाख लोगों ने देखा।

, न्यू यॉर्क में तो कई जगहों पर लगी बड़ी स्क्रीन्स पर चेसबोर्ड दिख रहा था और एक-एक मोहरे की एक-एक चाल लोगों को साफ नजर आ रही थी।

 इसे देखने के लिए मौके पर मौजूद दर्शकों ने 100 से 500 डॉलर तक खर्च किए, जबकि टीवी पर इसे 15 डॉलर प्रति व्यू की दर से देखा गया।

 अमेरिका के चेस.कॉम के अनुसार उनकी साइट पर भी इसे लाखों लोगों ने देखा।

 ये वे लोग थे जो 99 डॉलर की सालाना फीस देकर इस साइट के उपभोक्ता बने हैं।

 नार्वे के डेढ़ लाख लोगों ने रात में जागकर मुकाबले का 11 वां राउंड देखा।

यही हाल कार्लसन के प्रतिद्वंद्वी सर्गेई कर्याकिन के मुल्क रूस का भी रहा।

 जर्मन अखबार डाई जेइट ने अपने स्पोर्ट्स सेक्शन का आधा पेज चेस पर ही दिया और इसे सबसे ज्यादा पढ़ी गई खबरों में जगह मिली।

 दरअसल शतरंज का चरित्र भी अब काफी बदल गया है।

 आज दिमाग के साथ तकनीक भी इस खेल का हिस्सा बन गई है।

 कार्लसन और कर्याकिन को ही लें तो दोनों कंप्यूटर युग में पैदा हुए हैं और इंटरनेट पर मौजूद तमाम दांव-पेचों से वाकिफ हैं।

 अपने मस्तिष्क को इन्होंने कंप्यूटर के साथ अभ्यास करके मांजा है।

 इसलिए इनका खेल पिछले ग्रैंडमास्टरों से अलग है।

 गौरतलब है कि कार्लसन का सितारा विश्वनाथन आनंद को हराकर बुलंद हुआ था।

, दरअसल इंटरनेट ने शतरंज का परिदृश्य ही बदल डाला है।

 कहीं जाने की जरूरत नहीं, कोई अकेले ही इसमें महारत हासिल कर सकता है।

 इस क्रम में मानव सभ्यता के इस सबसे पुराने दिमागी खेल का नया अवतार सामने आ गया है।

, सौजन्य – नवभारत टाइम्स।

