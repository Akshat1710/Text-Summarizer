चिटफंड पर नकेल (दैनिक जागरण)।

भले ही देर से सही लेकिन गरीबों का घर लुटने के बाद पहरेदारी की ठोस कोशिश सरकार के स्तर से की गई है।

 चिटफंड कंपनियों पर नकेल के लिए थानेदार को जिम्मेदार बनाकर सरकार ने नकेल कसी है।

 दरअसल चिटफंड कंपनियों ने हाल के वर्षों में झारखंड की भोली-भाली जनता को जमकर लूटा है।

 बंगाल में तो यह राजनीतिक मुद्दा ही बन गया, लेकिन इसका बड़ा शिकार झारखंड भी हुआ है।

 कई कंपनियों ने अपना मुख्यालय बिहार-बंगाल और उत्तरप्रदेश में खोलकर झारखंड को बाजार बनाया।

 लोगों को झूठे सपने दिखा लाखों-करोड़ों लेकर ननबैंकिंग कंपनियां फरार हो गईं।

भारतीय रिजर्व बैंक की यह चिंता लाजिमी है कि अभी तक जिलों में जमाकर्ताओं के हितों के संरक्षण के लिए प्रभावी कदम नहीं उठे हैं।

 कई बार इसे लेकर सदन में भी सवाल उठाए गए, लेकिन चिटफंड कंपनियों की मजबूत लॉबी के कारण असरकारक नकेल नहीं कसा गया।

 फिर मामला कोर्ट तक पहुंचा और कोर्ट की सख्ती के बाद सरकार भी हरकत में आई।

 चिटफंड की कई दुकानें बंद तो हुईं, लेकिन कहीं कॉपरेटिव के नाम पर तो कहीं रोजगार प्रशिक्षण के नाम पर यह धंधा चोरी-छिपे चल ही रहा है।

 इस पूरे प्रकरण में पुलिस और जांच एजेंसी की कार्रवाई भी संतोषजनक नहीं है।

 दफ्तरों को सील कर उनके कागजात जब्त करने की कार्रवाई तो खूब हुई लेकिन जिन लोगों ने गरीबों का पाई-पाई हजम कर लिया वैसे कई लोग आज भी शिकंजे से बाहर हैं।

 चिटफंड कंपनी चलानेवाले कई लोगों ने रुपयों का निवेश रियल इस्टेट में कर लिया है।

 ऐसे लोग आज मौज काट रहे हैं, जबकि ठगी के शिकार हुए गरीब इस आशा में दिन काट रहे हैं कि कोई फरिश्ता उनके लुटे हुए पैसों को वापस कर देगा।

 समाचार पत्रों में अनेक कहानियां ऐसी छपीं, जिसमें यह दर्ज था कि किसी ने घर बनाने के सपने के साथ पैसे संजोए थे तो किसी ने अपनी बेटी के हाथ पीले करने को।

 पहली बार मुख्य सचिव ने थाना प्रभारियों की भूमिका तय की है।

 अब थाना को प्रमाण देना होगा कि उनके क्षेत्र में कोई कंपनी चिटफंड की तो नहीं चल रही है।

 दरअसल, उत्तरदायित्व का दायरा तय हो जाने से समस्या छोटी हो जाती है।

 थाना स्तर पर पहचान और कार्रवाई का पैमाना तय हो जाने से ही बिहार में शराबबंदी असरकारक हुई है।

 सरकार के इस नए निर्णय से पहरा तो होगा लेकिन इस बात का कोई आश्वासन इसमें भी नहीं है कि जिनका पैसा लुट गया, उन्हें कौन सी राहत मिलेगी।

 स्थानीय संपादकीय : झारखंड , सौजन्य – दैनिक जागरण।

