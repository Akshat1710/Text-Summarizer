संपादकीय : मोटर वाहन निर्माता कंपनियों को भारी पड़ी लापरवाही (नईदुनिया)।

सर्वोच्च न्यायालय के ताजा आदेश से बेशक ऑटोमोबाइल इंडस्ट्री के लिए बड़ी मुसीबत खड़ी हुई है, लेकिन इसके लिए खुद कंपनियां ही जिम्मेदार हैं।

 केंद्र ने जनवरी 2016 में एलान कर दिया था कि एक अप्रैल 2017 से वाहनों में प्रदूषण नियंत्रण का नया प्रतिमान बीएस-4 (भारत स्टैंडर्ड-4) लागू हो जाएगा।

 हैरतअंगेज है कि इसके बावजूद ज्यादातर कार व मोटर वाहन कंपनियां बीएस-3 वाले वाहनों का उत्पादन करती रहीं।

 स्पष्टत: कंपनियों ने नियमों के प्रति अवहेलना का रुख अपनाया।

 नए प्रतिमान को अपनाने में कोई बाधा नहीं थी, यह इससे भी साफ है कि कम से कम दो कंपनियां बीएस-4 वाले वाहन बाजार में उतारने को तैयार हैं।

 इन तथ्यों की रोशनी में सुप्रीम कोर्ट ने सोसाइटी ऑफ इंडियन ऑटोमोबाइल मैन्युफैक्चरर्स (सियाम) की नए प्रतिमान पर अमल टालने की गुजारिश ठुकरा दी।

 कोर्ट ने वाजिब सवाल पूछा कि जब कंपनियों को बीएस-4 लागू होने की तारीख मालूम थी, तो उन्होंने अपने उत्पादों में उचित बदलाव क्यों नहीं किया।

 इस प्रश्न का सियाम के पास कोई उत्तर नहीं था।

 उसके पास सिर्फ व्यावहारिक दिक्कतों की सूची थी।

 इसमें सबसे अहम यही था कि कंपनियां बीएस-3 मानक वाले सवा आठ लाख वाहनों का उत्पादन कर चुकी हैं।

 इनकी बिक्री पर रोक लगी तो कंपनियों की माली हालत लड़खड़ा जाएगी।

 पर कोर्ट की प्राथमिकताएं स्पष्ट थीं।

 जस्टिस एमबी लोकुर व जस्टिस दीपक गुप्ता की खंडपीठ ने बेलाग कि कहा कि कंपनियों के मुनाफे के लिए लोगों के स्वास्थ्य को खतरे में नहीं डाला जा सकता।

, प्रदूषण की गंभीर होती हालत और उससे बढ़ती चुनौतियां हमारे सामने हैं।

 हर साल लाखों नई कारों एवं अन्य वाहनों के सड़कों पर आने के कारण देश में वायु प्रदूषण की स्थिति खासी गंभीर हो चुकी है।

 2014 में विश्व स्वास्थ्य संगठन ने दुनिया के सबसे प्रदूषित शहरों की सूची जारी की थी।

 उसमें दिल्ली पहले नंबर पर आया था।

 पहले 20 शहरों में भारत के अन्य 12 शहर शामिल थे।

 इसी विकट समस्या से निपटने के लिए केंद्र ने 1 अप्रैल 2017 से बीएस-4 मानकों को लागू करने का फैसला किया।

 किंतु अधिकांश मोटर वाहन निर्माता कंपनियां शायद इस गुमान में खोयी रहीं कि अपनी लॉबिंग की ताकत से वे यह समयसीमा टलवा देंगी।

 सुप्रीम कोर्ट में उन्होंने अजीब दलील दी कि अप्रैल 2020 से वे सीधे बीएस-6 मानक को अपना लेंगी।

 ऐसी बातों को टाल-मटोल का नजरिया ही माना जाएगा।

 उचित ही सुप्रीम कोर्ट ने ऐसे तर्कों को स्वीकार नहीं किया।

 बल्कि ऐतराज जताया कि बीएस-4 संबंधी समयसीमा पूर्व-घोषित होने के बावजूद कंपनियां चुपचाप बैठी रहीं।

 गौरतलब है कि भारत दुनिया का पांचवा सबसे बड़ा ऑटोमोबाइल बाजार है।

 ताजा फैसले से सचमुच यहां के ऑटोमोबाइल उद्योग के लिए संकट खड़ा होगा।

 लेकिन आमजन इस निर्णय का स्वागत करेंगे।

 इससे यह संदेश गया है अब देश में सार्वजनिक हित और नियम-कानूनों की अनदेखी करना नुकसान का सौदा है।

, सौजन्य- नईदुनिया।

