संपादकीय : चुनाव और सियासत में जरूरी हैं सुधार (नई दुनिया)।

एक प्रत्याशी को दो सीटों से चुनाव लड़ने की छूट को खत्म करने या फिर उसके दोनों सीटों से जीतने की स्थिति में रिक्त सीट के उपचुनाव का खर्च उठाने की जिम्मेदारी उसी पर डालने का प्रावधान बनाने की जो सिफारिश चुनाव आयोग ने की, वह सीमित प्रभाव वाली ही है।

 आज जरूरत इस बात की है कि लंबे समय से विचार-विमर्श का विषय बने चुनाव सुधारों की दिशा में तेजी से आगे बढ़ा जाए।

 यह ठीक नहीं कि चुनाव सुधारों पर चर्चा तो बहुत हो रही है, लेकिन उन्हें अपनाने से बचा जा रहा है।

, आवश्यक केवल यह नहीं है कि जिन पर किसी किस्म की सार्वजनिक देनदारी बकाया है उन्हें चुनाव लड़ने के अयोग्य ठहराया जाए, बल्कि उन्हें भी चुनाव लड़ने से रोका जाए जो संगीन आपराधिक मामलों का सामना कर रहे हैं।

 चुनाव आयोग एक अर्से से यह कोशिश कर रहा है कि कम से कम उन्हें तो चुनाव लड़ने से रोका ही जाए जो किसी गंभीर मामले के अभियुक्त हैं और जिनके खिलाफ आरोप पत्र भी दायर हो चुका है, किंतु सियासी दल आनाकानी करने में लगे हुए हैं।

 चुनाव आयोग के इस सुझाव पर सियासी दलों का तर्क है कि दोषी साबित न होने तक हर किसी को निर्दोष समझा जाना चाहिए।

 यह तर्क सही है, लेकिन आखिर सियासी दल इसके लिए सहमत क्यों नहीं होते कि ऐसे लोगों को चुनाव लड़ने से रोका जाए साथ ही सुनिश्चित किया जाए कि उनके मामलों का निपटारा एक तय अवधि में हो।

, नि:संदेह इस मामले में न्यायपालिका को भी सक्रिय भूमिका का परिचय देना होगा।

 यह ठीक नहीं कि न्यायपालिका राजनीति के अपराधीकरण पर तो खूब चिंता जताती है, लेकिन राजनीति को आपराधिक प्रवृत्ति और इतिहास वालों से बचाने के मामले में अपना सक्रिय योगदान देने के लिए तैयार नहीं।

 प्रधानमंत्री नरेंद्र मोदी ने सुप्रीम कोर्ट से अनुरोध किया था कि वह ऐसी व्यवस्था बनाए जिससे नेताओं के मामलों का निपटारा एक निश्चित अवधि में हो सके, लेकिन किन्हीं कारणों से उसे ठुकरा दिया गया।

 बेहतर हो कि सुप्रीम कोर्ट इस अनुरोध पर फिर से विचार करे।

, सियासी दलों को समझना होगा कि अगले चरण के चुनाव सुधारों में अधिक देरी से आम जनता को यही संदेश जा रहा है कि वे खुद को किसी तरह के सुधारों का हिस्सा बनाने के लिए तैयार नहीं।

 जरूरी नजर आने वाले चुनाव सुधार खुद सियासी दलों के अपने हित में हैं।

 सियासी दलों को चुनाव सुधारों के साथ-साथ राजनीतिक सुधारों की दिशा में भी आगे बढ़ना चाहिए।

 राजनीति के पुराने तौर-तरीकों से संचालित होने के कैसे-कैसे दुष्परिणाम सामने आ रहे हैं, इसका ताजा और शर्मनाक उदाहरण है संसद के शीतकालीन सत्र का तकरीबन पूरा बर्बाद हो जाना।

 पिछले कुछ सत्रों में ऐसा कई बार हो चुका है और सबसे खराब बात यह है कि अक्सर ऐसा रह-रहकर होने लगा है, जब एक के बाद एक कई संसद सत्रों में कुछ खास काम नहीं होता।

, सौजन्य – नई दुनिया।

