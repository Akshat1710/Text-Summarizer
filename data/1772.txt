वास्तविकता है भारत की विविधता (दैनिक ट्रिब्यून)।

राजनीति की चौसर पर चल रहे खेल में बड़बोलापन भी एक चाल है और हमारे राजनेता, चाहे वे किसी भी रंग के हों, इस चाल को खेलने में बहुत माहिर हैं।

 जब भी, जहां भी मौका मिलता है हमारे राजनेता अपने बड़बोलेपन का उदाहरण देने के लिए जैसे उतावले रहते हैं।

 उनका यह मानना है कि बाजी जीतने के लिए कुछ भी बोला जा सकता है।

न वे उचित-अनुचित की चिंता करते हैं और न ही इस बात की कि उनकी बात कल झूठी साबित हो गयी तो वे क्या करेंगे।

 शायद उनका यह मानना है कि जिस बात से अपनी बात बनती दिखे, वह कह देनी चाहिए और शायद उनका मानना यह भी है कि आज जो कुछ कहा जा रहा है, कल उसे भुला दिया जायेगा।

 ऐसा नहीं भी होगा, तब भी उनके पास यह बचाव तो रहता ही है कि उनके कहने का वह मतलब नहीं था, जो निकाला गया है।

 इसलिए, हमारे नेता, जो मन में आता है, कह रहे हैं।

 फिर चुनावों के माहौल में तो कुछ भी कहने को वे अपना सबसे बड़ा हथियार मानकर चलते हैं।

ताज़ा उदाहरण देश के गृह राज्यमंत्री ने प्रस्तुत किया है।

 अरुणाचल प्रदेश में चुनाव-प्रचार के दौरान पता नहीं क्यों उन्होंने यह कहना ज़रूरी समझा कि देश में हिंदुओं की आबादी घट रही है।

 वैसे, इससे पहले कांग्रेस के नेता इस आशय का आरोप लगा चुके हैं कि केंद्र की भाजपा सरकार अरुणाचल प्रदेश को हिंदू राज्य में बदलने की कोशिश कर रही है।

 समझ नहीं आता कि स्वयं को धर्म-निरपेक्ष राज्य घोषित करने वाले देश में वोटों के संदर्भ में हिंदू-मुस्लिम की बात क्यों होती है।

 क्यों हमारी राजनीति को यह लगता है कि धार्मिक आधार पर ध्रुवीकरण उसके लिए फायदे की चीज़ है।

यह पहली बार नहीं है, जब किसी नेता ने इस तरह के ध्रुवीकरण का प्रयास किया है।

 भाजपा और उससे जुड़े संगठनों के कई नेता इस तरह की बात करते रहे हैं।

 उधर, भाजपा विरोधी दल भी मुसलमानों के वोटों पर निगाह लगाये बैठे रहते हैं।

 सांप्रदायिकता की इस राजनीति के चलते न जाने कितनी बार देश में निरपराध नागरिकों को हिंसा का शिकार होना पड़ा है।

 कहने को सभी राजनीतिक दल बात सांप्रदायिकता के विरोध की ही करते हैं, पर सांप्रदायिकता के राजनीतिक लाभ उठाने में कोई पीछे नहीं रहना चाहता।

 हो सकता है इस नीति से कुछ वोट बटोर लेना आसान बन जाता हो, पर देश और समाज में समरसता का वातावरण बनाये रखना कितना मुश्किल हो जाता है, यह बात हमारे राजनेता सोचना भी नहीं चाहते।

 सांप्रदायिकता की इस राजनीति ने पिछले साठ-सत्तर सालों में हमारे देश और समाज के बुनियादी चरित्र को बदरंग बना दिया है।

 राजनेता अपने राजनीतिक स्वार्थों के चलते सर्व धर्म समभाव वाले वातावरण को लगातार दूषित करते आ रहे हैं।

पिछले दिनों ही राष्ट्रीय स्वयंसेवक संघ के सर संघ चालक भागवत ने एक बयान दिया था।

 उन्होंने कहा कि भले ही भारत के नागरिक धार्मिक आधार पर पृथक-पृथक हों, पर उन सबकी राष्ट्रीयता हिंदू ही है।

 सवाल उठता है, हम सबकी राष्ट्रीयता भारतीय क्यों नहीं हो सकती अथवा क्यों नहीं होनी चाहिए।

 स्वयं को गर्व से हिंदू कहने के बजाय गर्व से भारतीय मानना ग़लत क्यों समझा जाता है।

 हिंदू अथवा हिंदुत्व शब्द की जो व्याख्या भागवत कर रहे हैं, यदि उसे मान भी लिया जाए तब भी यह सवाल तो उठता ही है कि हिंदू कहने-कहलाने पर आवश्यक ज़ोर क्यों दिया जा रहा है।

 हम कुछ भी कहें, यह तो स्वीकारना ही होगा कि हिंदू शब्द के साथ एक धर्म जुड़ा हुआ है, तो फिर यह ज़िद क्यों कि हर भारतीय स्वयं को हिंदू कहे या माने।

 भारत या भारतीयता से भला किसे कोई विरोध हो सकता है, अथवा विरोध होना चाहिए।

 भारत का हर नागरिक, भले ही वह हिंदू हो या मुसलमान या सिख या ईसाई, भारतीय है, इससे किसी को इनकार नहीं हो सकता।

देश का गृह राज्यमंत्री जब हिंदुओं की संख्या घटने या मुसलमानों की संख्या बढ़ने पर चिंता व्यक्त करता है तो सोचना पड़ता है कि आखिर वे चाहते क्या हैं।

 साक्षी महाराज या योगी आदित्यनाथ या प्रवीण तोगड़िया जैसे नेता इस आशय की बातें हमेशा से करते रहे हैं।

 उनका ऐसी बातें करना भी खतरनाक है, पर जब गृह राज्यमंत्री के पद पर बैठा कोई व्यक्ति यह बात कहता है तो उसका अर्थ कुछ और ही होता है।

 आखिर किस आधार पर हिंदुओं की आबादी घटने और मुसलमानों की आबादी बढ़ने की बात की जाती है।

 और क्यों।

क्यों का उत्तर तो बहुत स्पष्ट है।

 हैं कुछ ऐसे तत्व देश में जो एक हिंदू राज्य की परिकल्पना के साथ जी रहे हैं, जबकि बहुधर्मी, बहुभाषी भारत एक ऐसी वास्तविकता है जिसे नकारा नहीं जा सकता।

 बहुधर्मी होना हमारी विवशता भी है और विशेषता भी।

 इस विशेषता की अवहेलना नहीं की जानी चाहिए।

 यह धार्मिक विविधता हमारी ताकत है।

 इस ताकत को कमज़ोर बनाने की किसी भी कोशिश को हर कीमत पर विफल बनाना होगा।

 राजनीतिक उद्देश्यों की पूर्ति के लिए अथवा धार्मिक अस्मिता के नाम पर भारतीय समाज को बांटने की कोशिशें उस ताने-बाने को कमज़ोर बनाना चाहती हैं, जिससे आसेतु-हिमालय भारत देश एक बना हुआ है।

अब उस आधार की बात भी कर ली जाये, जिसके सहारे देश की मुस्लिम आबादी के बढ़ने के षड्यंत्रों के हवाले दिये जाते हैं।

 हिंदुओं को चार बच्चे या दस बच्चे पैदा करने की सलाह देने वालों से पूछा जाना चाहिए कि उनके डर का आखिर आधार क्या है।

 जहां तक जनसंख्या का सवाल है, हमारे पास 2011 की जनसंख्या के आंकड़े ही अब तक उपलब्ध हैं।

 इन्हीं आंकड़ों के आधार पर कुछ निष्कर्ष निकाले जा सकते हैं।

 इस रिपोर्ट के अनुसार देश की आबादी में मुसलमान 13.4 प्रतिशत से बढ़कर 14.2 प्रतिशत हो गये हैं।

 इसी आंकड़े का हौवा बनाकर हिंदुओं के स्वयंभू नेता देश को डरा रहे हैं।

 जबकि हकीकत में यह आंकड़े आधा सच हैं।

 पूरा सच समझने के लिए हमें यह भी समझना होगा कि मुसलमानों की दशकीय वृद्धि दर में पिछले दशक में कमी आयी है।

 1991 से 2001 के दौरान मुसलमानों की आबादी 29 प्रतिशत बढ़ी थी, जबकि इसके बाद के दस सालों में यह वृद्धि 24 प्रतिशत हो गयी।

 यानी पांच प्रतिशत की कमी।

 इस वृद्धि का राष्ट्रीय औसत 18 प्रतिशत है।

इस दृष्टि से देश में मुसलमानों की वृद्धि-दर अब भी ज़्यादा है, पर इस हकीकत को स्वीकारना होगा कि शिक्षा के प्रसार और आर्थिक स्थिति में सुधार के कारण मुसलमानों में छोटे परिवारों के प्रति सम्मान बढ़ रहा है।

 यह बात भी समझनी होगी कि पिछले पंद्रह सालों में मुसलमानों की प्रजनन-दर में भी लगातार कमी आयी है।

 वर्ष 1991-92 में हिंदू महिलाओं की प्रजनन-दर 3.3 थी और मुसलमानों की 4.4।

 वर्ष 2005-06 में यह दर क्रमशः 2.59 और 3.4 हो गयी।

 हां, यह सच है कि आबादी पर नियंत्रण ज़रूरी है, पर पूरे देश की आबादी पर।

 किसी समाज विशेष की आबादी पर नहीं।

सच तो यह है कि हमें पूरे भारतीय समाज के संदर्भ में विचार करना चाहिए।

 यह विडम्बना ही है कि देश के नेताओं के स्वार्थ देश की जनता के हितों से टकरा रहे हैं।

 और यह स्थिति तब तक बनी रहेगी जब तक हमारी राजनीति वैयक्तिक अथवा दलीय स्वार्थों से ऊपर नहीं उठती।

 हम सबको यह समझना-स्वीकारना होगा कि भारतीयता ही हमारी राष्ट्रीयता भी है और हमारा धर्म भी।

 पर सत्ता की राजनीति करने वाले हमें यह समझने नहीं देंगे।

 इसलिए ज़रूरी है हम सत्ता की राजनीति को पराजित करें-तब हमारी यानी हर भारतीय की जय होगी।

सौजन्य- दैनिक ट्रिब्यून।

