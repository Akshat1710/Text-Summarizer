ट्रंप की मुहिम (दैनिक ट्रिब्यून)।

भारतीय भी निशाने पर।

अमेरिकी राष्ट्रपति डोनाल्ड ट्रंप की अवैध आप्रवासियों के विरुद्ध मुहिम उनके देश समेत पूरी दुनिया के लिए ही एक बड़ी अवांछित समस्या खड़ी करने जा रही है।

 सात मुस्लिम देशों के नागरिकों के अमेरिका प्रवेश पर प्रतिबंध के बाद अब ट्रंप उन आप्रवासियों के विरुद्ध अभियान छेड़ने जा रहे हैं, जो बिना वैध दस्तावेजों के वहां रह रहे हैं।

 एक अनुमान के मुताबिक अमेरिका में रहने वाले ऐसे अवैध आप्रवासियों की संख्या एक करोड़ 10 लाख है, जिनमें लगभग तीन लाख भारतीय भी हैं।

 बेशक मुस्लिमों के प्रवेश पर प्रतिबंध की तरह अवैध आप्रवासियों को उनके देश वापस भेजने का वायदा भी ट्रंप ने राष्ट्रपति चुनाव प्रचार के दौरान किया था, लेकिन इस पर अमल के लिए तैयार दिशा-निर्देशों से दुर्भावना की बू साफ आती है।

 अवैध आप्रवासियों के विरुद्ध मुहिम चलाने के लिए होमलैंड सुरक्षा विभाग ने संबंधित एजेंसियों में लगभग 15 हजार अधिकारियों की भर्ती का फैसला किया है।

 तर्क दिया जा सकता है कि हर देश को अपनी सुरक्षा के मद्देनजर अवैध आप्रवासियों सरीखे मामलों में नीति बनाने और उस पर अमल करने का अधिकार है, लेकिन जिस तरह इन आप्रवासियों को मामूली अपराध में भी निशाना बनाते हुए वापस उनके देश भेजने की योजना बनायी गयी है, वह दरअसल ट्रंप प्रशासन की उनके प्रति दुर्भावना का ही प्रमाण है।

 यही बात दक्षिणी सीमा पर बनायी जा रही दीवार की बाबत भी कही जा सकती है।

अमेरिकी शासन और समाज की उदारता-पारदर्शिता के मद्देनजर तो यह फैसला पूरी तरह आपत्तिजनक ही लगता है कि ट्रैफिक सिग्नल तोड़ने जैसे बेहद मामूली अपराध करने पर भी अवैध आप्रवासियों को उनके देश वापस भेज दिया जायेगा।

 यही नहीं, इन्हें वापस भेजने से पहले न्यायाधीश के समक्ष भी पेश नहीं किया जायेगा।

 जिन पारदर्शी और समानदर्शी उदार सिद्धांतों-कानूनों के लिए विश्व में अमेरिका की मिसाल दी जाती है, उन्हीं को ठेंगा दिखाते हुए बहाना तलाश कर अवैध आप्रवासियों को उनके देश वापस भेजने की यह मुहिम अपनी तरह की संभवत: सबसे बड़ी घटना होगी।

 इसलिए आश्चर्य नहीं होना चाहिए कि ट्रंप के मंसूबों के खिलाफ अमेरिका समेत कई देशों में विरोध प्रदर्शन शुरू हो गये हैं।

 डेमोक्रेटिक पार्टी के सीनेटर डिक डरबिन ने तो ट्रंप प्रशासन के इस फरमान का विरोध करते हुए आव्रजन न्यायिक उपसमिति के चेयरमैन जॉन कॉर्निन से इस पर सुनवाई का अनुरोध भी किया है।

 यह सुनवाई कब होगी और उसका क्या परिणाम निकलेगा, यह समय ही बतायेगा, लेकिन हठधर्मी ट्रंप को मुस्लिम देशों के नागरिकों, एच 1बी वीजाधारक पेशेवरों और अब बिना वैध दस्तावेजों के रह रहे आप्रवासियों के विरुद्ध मुहिम चलाते समय बहुलतावादी अमेरिकी संस्कृति और वैश्वीकरण की सोच को भी समझना चाहिए।

 वैश्विक गांव की परिकल्पना के इस दौर में ऐसी मुहिम समय की सूई को वापस लौटाने की कोशिश ही मानी जायेगी।

सौजन्य- दैनिक ट्रिब्यून।

