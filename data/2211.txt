पर्यटक नहीं घुमक्कड़ बनिये (दैनिक ट्रिब्यून)।

जीवन चलने का नाम, चलते रहो सुबह-ओ-शाम।

 यह किसी फिल्म का एक गीत भर नहीं है बल्कि इसमें छिपा है एक दर्शन, जिससे मानव समाज प्रेरित होता है।

 जो समाज चलायमान होता है वही अपना अस्तित्व बचाए रख पाता है।

 जब हम घूमेंगे तब ही कुछ नया जानेंगे और समझेंगे कि सभ्यता, संस्कृति और विविधता क्या है।

 पर यहां यह जरूर ध्यान रखना है कि घूमना और पर्यटन में अंतर है।

 घूमना और निरंतर घूमना हमारे चलायमान होने का संकेत है लेकिन पर्यटन कहीं न कहीं हमारे प्रदर्शन का और हमारे उपभोक्तावादी समाज का एक फूहड़ प्रदर्शन है।

कुछ साल पहले उत्तराखंड में जो केदार घाटी में जलजला आया, उसके पीछे यही उपभोक्तावादी मानसिकता है।

 जिसके दबाव के चलते नदी की धारा में होटल बनाए गए और बहाव में गंदगी डालकर उसे बाधित किया गया।

 वरना उत्तराखंड में चार धाम तीर्थयात्रा तो सालों से चली आ रही है।

घुमक्कड़ी और टूरिज्म में फर्क है।

 घुमक्कड़ी एक लगन है, एक जुनून और इसके लिए पैसों की जरूरत नहीं होती।

 लेकिन टूरिज्म एक व्यवसाय है।

 एक घुमक्कड़ दुनिया घूमता है कुछ नया जानने के लिए और कुछ नया समझने के लिए।

 वह शांतिपूर्वक, धैर्य के साथ कहीं भी, किसी भी जगह रह लेगा।

 लेकिन एक पर्यटक बिना शोर-शराबे के नहीं रह सकता।

 वह जहां जाएगा सबको बता देगा कि वहां कुछ खास है।

 इसीलिए आप पाएंगे कि पर्यटन ने सारे संसार का नक्शा बिगाड़ दिया है।

 उसे भांति-भांति की शराब चाहिए और हर तरह के व्यंजन।

यही हाल अपने देश में होता जा रहा है।

 पर राज्य सरकारें पैसों के लालच में पर्यटकों को लुभाने के लिए वह सब करती हैं जिनसे वहां की जलवायु प्रभावित होती है और संस्कृति का ढांचा बिगड़ता है।

 पर्यटक दक्षिण भारत में जाकर मटर पनीर अथवा दाल मखानी या तंदूरी चिकन की मांग करेगा और उत्तर में आकर डोसा, वड़ा एवं इडली मांगेगा।

 उसे समझ में नहीं आता कि अपनी इस तरह की हरकत से वो बायो डायवर्सिटी को चौपट कर रहा है।

हमारे देश में बाघों को बचाने के लिए टाइगर प्रोजेक्ट की स्थापना उस समय की प्रधानमंत्री इंदिरा गांधी ने 1971 में कपूरथला के महाराजा ब्रजेंद्र सिंह की अगुआई में की थी।

 उसे राज्य सरकारों ने पैसों के लालच में चौपट कर डाला है।

 जिम कार्बेट जैसा अभयारण्य इन्हीं पर्यटकों की बेशुमार आवाजाही से खत्म होता जा रहा है।

 यदि जिम कार्बेट को बचाना है तो केंद्र सरकार इसे अपने हाथों में ले ले और इसे अफसरों की बीवियों और धनाढ्य पर्यटकों के लिए सैरगाह न बनाए।

 यहां वही आ सकें जिनकी वाइल्ड लाइफ में दिलचस्पी हो।

 दुख है कि उत्तराखंड की सरकार जिम कार्बेट का व्यवसायीकरण कर रही है।

अभी पिछले दिनों मेरा सपरिवार जिम कार्बेट जाने का कार्यक्रम बना।

 हिमालय की तराई में शिवालिक की पहाड़ियों के आसपास का सारा जंगल रामगंगा के दोनों तरफ लंबी-लंबी घास के जंगलों से घिरा है।

 इन्हीं घास के जंगलों में बाघ रहता है।

 जंगल के कुछ कायदे-कानून होते हैं, उन्हें हमें फालो करना चाहिए।

 हम उत्तर प्रदेश के बिजनौर जिले के अमानगढ़ के फारेस्ट रेस्ट हाउस में रुके।

 अमानगढ़ को अब एटीआर यानी अमानगढ़ टाइगर रिजर्व का दर्जा मिल गया है।

 हम तड़के वहां से जंगल की ट्रैकिंग को निकले।

 हमने सारे कानून-कायदों का पालन किया।

 लेकिन मैंने पाया कि बगल के जिम कार्बेट अभयारण्य में गाड़ियों की आवाजाही, पर्यटकों का धूम-धड़ाका इतना अधिक था कि वहां कोई भी जानवर रह ही नहीं सकता।

यही हाल लगभग हर रिजर्व फारेस्ट या अभयारण्य का है।

 उन्हें बस धनीमानी लोगों के उपभोग का अड्डा बना दिया गया है।

 शिवपुरी के माधव राष्ट्रीय उद्यान में तो अब एक भी जंगली जानवर नहीं बचा है।

 वहां की झील के मगरों का शिकार होता है।

 राजाजी नेशनल पार्क को हाथी तस्करों और सागौन माफियाओं ने खत्म कर दिया है।

 जिम कार्बेट के अंदर अब वैसा सन्नाटा नहीं रहता जैसा कि आज से बीस साल पहले रहा करता था।

आज कौन जाता है जिम कार्बेट।

 वह नहीं जिसकी वाइल्ड लाइफ में दिलचस्पी है बल्कि वह जाता है जो सक्षम है और जो मेट्रो की आपाधापी से दूर कुछ दिन जाकर अलग किस्म की मस्ती करना चाहता है।

 हम प्रकृति के साथ रहकर आराम तो कर लेते हैं लेकिन प्रकृति और उसके जीव-जंतुओं का विनाश कर आते हैं।

 प्रकृति के साथ रहना है तो उसकी संस्कृति का और उसकी विविधता का आनंद लेते हुए उसके साथ समरसता का व्यवहार करें।

 यही अंतर है एक घुमक्कड़ में और एक पर्यटक में।

, – शंभूनाथ शुक्ल।

सौजन्य- दैनिक ट्रिब्यून।

