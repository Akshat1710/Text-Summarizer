वामपंथी विरोध पर सवाल (दैनिक जागरण)।

नोटबंदी का मुद्दा अर्थव्यवस्था से जरूर जुड़ा है लेकिन गौर किया जाए तो इस पर वामपंथियों को विरोध करने का कोई औचित्य नहीं है।

 नोटबंदी का उद्देश्य आर्थिक उदारीकरण को बढ़ावा देने के लिए नहीं है।

 काला धन वापस लाने और भ्रष्टाचार दूर करने के लिए प्रधानमंत्री नरेंद्र मोदी ने यह कड़ा कदम उठाया है।

 यह जनहित में उठाया गया एक बड़ा कदम है जो समाज में अमीर-गरीब के बीच चौड़ी खाई को पाटने में सहायक होगा।

 वामपंथी यदि सचमुच साम्यवाद चाहते हैं तो उन्हें खुल कर नोटबंदी के निर्णय का समर्थन करना चाहिए।

 साम्यवाद समाज में आर्थिक विषमता दूर करने की ही वकालत करता है।

 साम्यवाद तो राज्य की पूरी संपत्ति पर ही जनता का समान अधिकार मानता है।

 यही वजह है कि वामपंथियों को पूंजीवाद का सबसे बड़ा विरोधी समझा जाता है।

 वामपंथी सदियों से आंदोलन के जरिए जो नहीं कर सके वह मोदी ने एक झटके में कर दिखाया है।

 यानी बड़े नोटों के चलन को अचानक बंद कर मोदी ने गरीब और अमीर के बीच चौड़ी खाई को पाटने के लिए सार्थक कदम उठाया है।

 यह बात दूसरी है कि इसका सुफल धरातल पर दिखने में कुछ समय लगेगा।

 इसके लिए सबको धैर्य रखना होगा और मोदी को सहयोग व समर्थन करना होगा।

लेकिन यहां स्थिति बिल्कुल उलट है।

 धैर्य रखने की बात तो दूर बैंक से रुपये मिलने में जरा सा विलंब होने पर पूरे देश में हाय-तौबा मच गई है।

 विपक्षी दल अपने-अपने तरीके से विरोध कर रहे हैं।

 राज्य की मुख्यमंत्री ममता बनर्जी तो आसमान ही सिर पर उठा लिया है।

 अब विरोध करनेवालों की फेहरिस्त में वामपंथी दल भी शामिल हो गए हैं।

 वामपंथी नोटबंदी के कारण आम जनता की होनेवाली परेशानियों को उठाने के लिए गुरुवार से विरोध करने के लिए सड़क पर उतरे हैं।

 नोटबंदी पर छह वामपंथी पार्टियां एकजुट हुई हैं।

 हालांकि इन छह वामपंथी पार्टियों में कुछ ऐसी पार्टियां भी है जिनकी नीति समान नहीं है।

 भाकपा (माले) और एसयूसीआइ वाममोर्चा में शामिल नहीं हैं।

 लेकिन नोटबंदी के मुद्दे पर ये दोनों पार्टियां माकपा, भाकपा, फारवर्ड ब्लाक और आरएसपी के साथ राष्ट्र व्यापी आंदोलन में शामिल हुई हैं।

 वामपंथियों का मकसद नोटबंदी के कारण आम जनता खास कर किसानों और गरीब मजदूरों को होनेवाली परेशानियों का मुद्दा ïउठाना है।

 पश्चिम बंगाल, त्रिपुरा और केरल में जहां माकपा का प्रभाव है वहां से आंदोलन शुरू हुआ है और और देश के विभिन्न भागों से होकर वामपंथी नेता दिल्ली की ओर कूच करेंगे।

 उनका सप्ताह व्यापी आंदोलन अंत में दिल्ली में ही केंद्रित होगा।

 नोटबंदी के कारण आम जनता की कुछ परेशानियां जरूर हुई है लेकिन एक ही पक्ष को उछालना कहां तक उचित है।

 वामपंथी अपनी नीतियों पर चलने के लिए जाने जाते हैं तो उन्हें नोटबंदी के सकारात्मक पक्ष को भी उठाना चाहिए।

,  स्थानीय संपादकीय : पश्चिम बंगाल , सौजन्य – दैनिक जागरण, 25-11-2016।

