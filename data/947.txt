संपादकीय : आर्थिक सर्वेक्षण के संकेत (नईदुनिया)।

आर्थिक सर्वेक्षण ने उम्मीद बंधाने के साथ ही जिस तरह कुछ गंभीर चुनौतियों को भी रेखांकित किया, उसे देखते हुए सरकार के लिए आम बजट में राहत व सुधार के उपायों के बीच संतुलन बैठाना किसी चुनौती से कम नहीं।

 आर्थिक सर्वेक्षण में अगले वित्त वर्ष में विकास दर 6.75-7.5 फीसदी के आसपास रहने की उम्मीद जताई गई है।

 हालांकि यह पहले के अनुमान से कम है, लेकिन इस विकास दर के साथ भी भारतीय अर्थव्यवस्था दुनिया में सबसे तेजी से बढ़ने वाली अर्थव्यवस्था होगी।

 यह स्पष्ट ही था कि नोटबंदी किसी न किसी स्तर पर विकास दर को प्रभावित करेगी।

 राहतकारी है कि यह असर अस्थायी रूप में होगा।

 सरकार की कोशिश उन उपायों पर प्राथमिकता के आधार पर अमल की होनी चाहिए, जिससे नोटबंदी के सकारात्मक प्रभाव यथाशीघ्र नजर आने लगें।

 ऐसी ही कोशिश कर ढांचे में सुधार के संदर्भ में भी होनी चाहिए।

, वैसे तो आर्थिक सर्वेक्षण की सिफारिशें सरकार के लिए बाध्यकारी नहीं होतीं, किंतु उसे कुछ सिफारिशों पर तो अमल करना ही होगा।

 यह वक्त की मांग और जरूरत है कि व्यक्तिगत आयकर की दरों और जमीन-जायदाद पर स्टांप शुल्क की दरों में कमी लाकर आयकर का दायरा बढ़ाने के हरसंभव उपाय तत्काल प्रभाव से किए जाएं।

 इसी के साथ सरकार को रोजगार बढ़ाने वाली सिफारिशों पर भी विशेष ध्यान देना होगा।

 इसलिए और भी, क्योंकि अभी औद्योगिक सुस्ती का दौर जारी रहने के आसार हैं।

, निस्संदेह आर्थिक सर्वेक्षण का यह निष्कर्ष सरकार के लिए एक बड़ी उपलब्धि है कि चालू वित्त वर्ष में कृषि क्षेत्र की वृद्धि दर 4.1 प्रतिशत रहेगी, लेकिन बात तब बनेगी जब इस बढ़त का असर किसानों की आय में भी दिखे।

 यह कहना कठिन है कि बजट में गरीबों के लिए हर माह एक निश्चित रकम देने की कोई योजना होगी या नहीं, लेकिन ऐसी कोई योजना एक नई शुरुआत होगी, ठीक वैसे ही जैसे जीएसटी पर अमल।

 जीएसटी को एक उपलब्धि के तौर पर दर्ज किया गया है, लेकिन इसकी अनदेखी नहीं की जा सकती कि जीएसटी पर अमल के वित्तीय लाभ मिलने में समय लगेगा।

 कर ढांचे में बुनियादी सुधार के इस कदम का समय पर सही लाभ मिले, इसके लिए राज्य सरकारों को सकारात्मक रवैये का परिचय देना होगा।

 बेहतर होगा कि बजट में कुछ ऐसे उपाय किए जाएं, जिससे राज्य सरकारें देश की आर्थिक प्रगति में अपनी भूमिका के प्रति सचेत-सक्रिय हों।

 राज्यों और खासकर बड़े राज्यों की ओर से यह तो खूब सुनने को मिलता है कि उनकी तरक्की के बगैर देश की प्रगति संभव नहीं, लेकिन वे अपने हिस्से की जिम्मेदारी का निर्वाह करने में मुश्किल से ही तत्पर दिखते हैं।

 विकास की दौड़ में पिछड़े राज्यों के लिए यह जरूरी है कि वे एक ओर जहां बेहतर प्रदर्शन करने वाले राज्यों से सबक सीखें, वहीं राजकोषीय घाटे को कम करने के मामले में केंद्र सरकार के उपायों का अनुसरण करें।

, सौजन्य- नईदुनिया।

