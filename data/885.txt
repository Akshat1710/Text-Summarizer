राजनीति की बंधक बनी संसद (दैनिक जागरण)।

नोटबंदी के बाद शुरू हुआ संसद का शीतकालीन सत्र इसी अहम मुद्दे पर चर्चा के बिना ही समाप्त हो गया।

 यह पूरा सत्र जिस तरह बिना किसी कामकाज के समाप्त हुआ वह देश की लोकतांत्रिक प्रक्रिया के लिए शुभ संकेत नहीं।

 वैसे यह कोई पहला अवसर नहीं जब संसद का कोई सत्र पूरी तरह हंगामे की भेंट चढ़ा हो, लेकिन सत्तापक्ष और विपक्ष ने आम जनता को प्रभावित करने और अर्थव्यवस्था एवं विकास पर भी असर डालने वाले इस मामले पर जिस तरह संसद में चर्चा करना आवश्यक नहीं समझा वह हताश-निराश करने वाला है।

 यह हास्यास्पद है कि इस मुद्दे पर चर्चा कथित तौर पर इसलिए नहीं हो पाई, क्योंकि दोनों पक्ष इस पर अपने मतभेद नहीं दूर कर सके कि चर्चा मतदान वाले नियम के तहत हो या उसके बिना।

 सत्र के आखिरी दिनों में यह उम्मीद बनी थी कि देर से ही सही, इस मामले पर संसद में सार्थक चर्चा होगी, लेकिन यह उम्मीद भी अधूरी रही।

 हद यह रही कि राष्ट्रपति प्रणब मुखर्जी की इस फटकार का भी कोई असर नहीं हुआ कि भगवान के लिए संसद चलाइए।

 चूंकि विपक्षी दल अंतिम समय तक अपना अड़ियल रुख त्यागने के लिए तैयार नहीं हुए इसलिए सरकार को संसद में यह बताने का भी मौका नहीं मिला कि आखिर नोटबंदी के पीछे उसका मकसद क्या था और वह उसे कैसे पूरा करेगी।

 वैसे तो प्रधानमंत्री ने आठ नवंबर को पांच सौ और एक हजार रुपये के नोटों पर पाबंदी लगाने की घोषणा करते हुए यह बताया था कि इस फैसले का उद्देश्य काले धन पर अंकुश लगाना है, लेकिन अगर इस मसले पर संसद में व्यापक चर्चा होती तो इन सवालों के जवाब भी सामने आते कि नकदी की किल्लत से कब तक राहत मिलेगी, काले धन पर अंकुश लगाने में कितनी सफलता मिली और आगे क्या कदम उठाए जाने हैं।

नोटबंदी के बाद के कठिनाई भरे 50 दिन खत्म होने वाले हैं, लेकिन इस बारे में कोई सटीक जानकारी नहीं कि काले धन का क्या हुआ।

 यह सवाल इसलिए और गहरा रहा है, क्योंकि पांच सौ और एक हजार रुपये की जितनी मुद्रा चलन में थी उसका करीब 80 प्रतिशत हिस्सा बैंकों में जमा हो चुका है।

 इसका मतलब है कि जिसे काला धन माना जा रहा था वह लगभग पूरा का पूरा येन-केन-प्रकारेण बैंकों में आ गया।

 यह इसके बावजूद हुआ कि सरकार ने आयकर कानून में संशोधन कर लोगों को यह मौका दिया कि वे जुर्माना और टैक्स देकर अपनी काली कमाई बैंकों में जमा कर कानूनी शिकंजे से बच सकते हैं।

 पिछले कुछ दिनों में आयकर विभाग और प्रवर्तन निदेशालय ने जिस तरह देश भर में छापेमारी कर करोड़ों रुपये के नए-पुराने नोट बरामद किए हैं उससे यही पता चल रहा है कि काले धन के कारोबारी सरकार की कोशिशों पर पानी फेरने में लगे हुए हैं।

 काले धन को सफेद बनाने के इस खेल में बड़े पैमाने पर बैंककर्मियों की मिलीभगत भी सामने आई है।

ऐसा लगता है कि मोदी सरकार ने पांच सौ और एक हजार रुपये के नोटों को अचानक बंद कर काले धन की समानांतर अर्थव्यवस्था को समाप्त करने का जो ऐतिहासिक कदम उठाया उसे सफल बनाने में तमाम बैंकों ने सहयोग देने से इंकार किया।

 बैंकों को जिस ईमानदारी और संकल्प के साथ काम करना चाहिए था वैसा नहीं हो सका।

 यह मानने के अच्छे-भले कारण हैं कि कई बैंकों ने बड़े पैमाने पर काले धन को सफेद करने में भ्रष्ट तत्वों की सहायता की।

 अब जब यह साफ हो गया है कि बैंकों के तमाम भ्रष्ट कर्मियों ने एक तरह से सरकार को धोखा देने का काम किया तो यह जरूरी हो जाता है कि गड़बड़ियों की जांच सीबीआइ को सौंपी जाए।

 केवल इतना ही पर्याप्त नहीं है कि आयकर विभाग और प्रवर्तन निदेशालय की ओर से काले धन की जब्ती के लिए छापेमारी की जा रही है, क्योंकि इससे कोई इंकार नहीं कर सकता कि इन छापों में जो रकम पकड़ी जा रही है वह काले धन के पूरे कारोबार का एक छोटा सा हिस्सा भर ही है।

 खुद आयकर विभाग और प्रवर्तन निदेशालय के संदर्भ में यह नहीं कहा जा सकता कि ये दोनों विभाग दूध के धुले हुए हैं।

 हैरत नहीं कि बैंकों की तरह इन दोनों विभागों के भ्रष्ट अफसरों ने भी काले धन वालों की मदद की हो।

संसद का शीतकालीन सत्र पूरी तरह धुल जाने से विपक्ष के साथ सत्तापक्ष की भी किरकिरी हुई है।

 नोटबंदी के मामले में भले ही विपक्षी दलों की एकजुटता आखिरी समय बिखर गई हो, लेकिन वे सरकार के खिलाफ हमलावर तो हैं ही।

 उन्हें हमलावर होने का मौका इसलिए मिला, क्योंकि न तो बैंकों के सामने लगी कतारें छोटी हुईं और न ही नए नोटों की बरामदगी थमी।

 सरकार के खिलाफ कांग्रेस उपाध्यक्ष राहुल गांधी कुछ ज्यादा ही आक्रामक नजर आए।

 शायद कांग्रेस ने राहुल को सोनिया की जगह पार्टी की कमान सौंपने की तैयारी पूरी कर ली है और इसीलिए वह प्रधानमंत्री से लोहा लेते हुए दिखना चाहते हैं।

 जो भी हो, यह समझना कठिन है कि शीतकालीन सत्र समाप्त होने से एक दिन पहले वह किसानों के मसले पर प्रधानमंत्री से मिलने क्यों जा पहुंचे।

 क्या वह यह माने बैठे थे कि प्रधानमंत्री किसानों की समस्या से अनभिज्ञ हैं या फिर यह कि वह उनकी सलाह की प्रतीक्षा कर रहे हैं।

 राहुल ने ऐसा जाहिर किया जैसे प्रधानमंत्री उनका ज्ञापन मिलते ही किसानों को राहत देने के उपायों की घोषणा कर देंगे।

 आश्चर्य नहीं कि राहुल के रवैये से कांग्रेसी नेताओं के साथ अन्य विपक्षी नेता और आम जनता भी भ्रमित हैं।

 इसलिए और भी, क्योंकि वह दो दिन पहले ही यह कह रहे थे कि उनके पास प्रधानमंत्री के भ्रष्टाचार के सुबूत हैं।

 इसके पहले वह यह दावा भी कर चुके थे कि अगर उन्हें लोकसभा में बोलने का मौका मिला तो भूकंप आ जाएगा।

 यह स्वाभाविक है कि नोटबंदी के मामले में कांग्रेस के साथ खड़े तमाम विपक्षी दलों को राहुल का यकायक प्रधानमंत्री से मिलना रास नहीं आया और इसीलिए संसद न चल पाने को लेकर राष्ट्रपति के यहां विरोध दर्ज कराने वाले मार्च में अनेक विपक्षी नेता शामिल नहीं हुए।

 भले ही राहुल की यह सोच रही हो कि पीएम के समक्ष किसानों की समस्याओं को उठाने से कांग्रेस को राजनीतिक फायदा होगा, लेकिन उन्होंने कुल मिलाकर अपनी राजनीतिक रणनीति के खोखलेपन को ही दर्शाया।

 भले ही आम कांग्र्रेसी नेता और कार्यकर्ता चुप रहें, लेकिन आम लोगों के लिए यह समझना कठिन है कि राहुल प्रधानमंत्री के खिलाफ अपनी बात केवल संसद में ही क्यों कहना चाह रहे थे और क्या अब वह चुप रहेंगे।

राहुल गांधी की आगे की रणनीति जो भी हो, अब जब संसद सत्र समाप्त हो गया है और उत्तर प्रदेश समेत कुछ राज्यों के चुनावों की घोषणा किसी भी समय हो सकती है तब सरकार को किसी भी राजनीतिक नुकसान से बचने के लिए नकदी संकट का सामना कर रही जनता की परेशानियों को दूर करने के लिए तत्काल कुछ ठोस कदम उठाने चाहिए।

 विपक्षी एकता में दरार से सरकार कुछ राहत महसूस कर सकती है, लेकिन उसकी बड़ी चुनौती नोटबंदी के चलते आर्थिक गतिविधियों में आए ठहराव को समाप्त करना है।

 एक अन्य चुनौती जीएसटी को लेकर यह संदेह पैदा हो जाना है कि अब उसे एक अप्रैल से लागू करना मुश्किल है।

 यदि ऐसा हुआ तो यह जरूरी सुधार में और अधिक देरी होगी और इसके दुष्परिणाम अर्थव्यवस्था को उठाने ही पड़ेंगे।

 लेखक संजय गुप्त, दैनिक जागरण के प्रधान संपादक हैं ।

सौजन्य – दैनिक जागरण।

