सहज नियामकीय संचालन और हकीकत का आईना (बिजनेस स्टैंडर्ड)।

अमेरिका के कैलिफोर्निया प्रांत के गवर्नर जेरी ब्राउन ने अमेरिका के नवनिर्वाचित राष्ट्रपति डॉनल्ड ट्रंप की जलवायु परिवर्तन को प्रभावित करने वाली प्रस्तावित नीतियों का सख्त विरोध किया है।

 पृथ्वी की निगरानी करने वाले उपग्रहों के बजट में कमी संबंधी प्रस्तावों का जिक्र करते हुए ब्राउन ने कहा, ‘अगर ट्रंप इन उपग्रहों को बंद करते हैं तो कैलिफोर्निया अपने उपग्रह छोड़ देगा।

 हमारे पास वैज्ञानिक हैं, हमारे पास अधिवक्ता हैं और हम लडऩे के लिए पूरी तरह तैयार हैं।

’।

यहां कुछ बातें प्रासंगिक हैं।

 पहली बात, केंद्र और राज्य के बीच गतिरोध भारत के लिए कोई नई बात नहीं है।

 दूसरा, ऐसा गतिरोध बुरा भी नहीं।

 दो चुनी हुई सरकारों के बीच समुचित संवाद न होने से शुरुआती दिक्कतें हो सकती हैं लेकिन यह आपसी तनाव ऐसी चीज है जो शासन-प्रशासन में संतुलन कायम रखने का काम करता है।

 बिना वजह आज्ञापालन करना लोकतंत्र की सेहत के लिए कतई अच्छा नहीं होता।

, भारत में नियामकों की बात करते हैं।

 देश में नियामकों पर लागू होने वाले कानूनों में एक प्रावधान ऐसा है जो हर जगह लागू होता है।

 इसके तहत सरकार नियामकों के लिए ऐसे निर्देश दे सकती है कि वे नीतिगत मुद्दों पर क्या करें।

 ऐसे प्रावधानों में नीतिगत मसला क्या होगा यह तय करना सरकार का विशेषाधिकार होता है।

 अकेले इस प्रावधान की बदौलत ही नियामक हमेशा सरकार के सोच के अनुरूप ही चलते हैं।

 ऐसे प्रावधान का एक फायदा यह होता है कि नियामक को कभी औपचारिक रूप से नहीं बताना पड़ता है कि उसे क्या करना है।

 केवल मौखिक संकेत ही पर्याप्त होता है।

 कुछ ही नियामक अध्यक्ष यह साहस दिखा पाते हैं कि वे सरकार से ऐसे निर्देश जारी करने के पहले औपचारिक निर्देश जारी करने की मांग करें।

, महत्त्वपूर्ण बात यह है कि कुछ ही नियामकीय प्रशासनिक बोर्ड ही सरकार के निर्देश से असहमति जता पाते हैं।

 पूंजी बाजार नियामक द्वारा ऐसा कदम उठाए जाने का एक उदाहरण हमारे सामने मौजूद है।

 उस वक्त बाजार नियामक ने बीमा कंपनियों द्वारा बेची जा रही यूनिट लिंक्ड बीमा योजनाओं से निपटने के कदम उठाए थे।

 बाजार नियामक के मुताबिक ये योजनाएं केवल बीमा योजना नहीं बल्कि म्युचुअल फंड योजनाएं भी थीं इसलिए इनके दोहरे नियमन की आवश्यकता थी।

 सरकार का कदम उठाना उसकी मजबूरी थी।

 तत्कालीन वित्त मंत्री ने पहले दोनों नियामकों से कहा कि वे इस मामले से अदालत में निपटें लेकिन जब कोई हल नहीं निकला तो पूंजी बाजार नियामक की आपत्तियों को खारिज करने के लिए अध्यादेश की सहायता ली गई।

, सरकार के नोटबंदी के निर्णय के बाद लोगों को अभी तक यह पता नहीं चल सका है कि आखिर 8 नवंबर को हुआ क्या था।

 भारतीय रिजर्व बैंक के केंद्रीय बोर्ड को सरकार के समक्ष नोटबंदी की अनुशंसा करनी होती है।

 अब तक जो रिकॉर्ड सार्वजनिक रूप से मौजूद हैं वे तो यही बताते हैं कि आरबीआई बोर्ड ने ऐसी अनुशंसा की थी।

 यह भी पता चलता है कि नोटबंदी की प्रक्रिया के प्रस्ताव को अत्यंत गोपनीय रखा गया था और घोषणा के ऐन पहले तक किसी को इसकी भनक नहीं लगने दी गई।

 जाहिर है आरबीआई के केंद्रीय बोर्ड की मुलाकात घोषणा के बमुश्किल कुछ ही घंटे पहले हुई होगी।

 यह भी पता नहीं है कि आरबीआई के केंद्रीय बोर्ड के सदस्यों ने इस संबंध में अपनी सहमति देने के पहले क्या जानकारी चाही होगी।

 यह सुझाव किसने रखा और सभी निदेशकों के समक्ष अपनी बात के समर्थन में उसने क्या दलील दी होंगी यह भी ज्ञात नहीं है।

, संभावना यही है कि निदेशकों में से सबने आपसी सहमति से इसे मंजूरी दी होगी।

 बहरहाल अगर उनमें कुछ मतभेद रहे होंगे तो सरकार ने निदेशकों को अपनी अनुशंसाएं करने के लिए नीतिगत निर्देश जारी किए होंगे।

 सरकार ने निदेशकों को निर्देशित करने की अपनी शक्ति का प्रयोग किया या नहीं यह पता नहीं है।

 अगर उसने ऐसा किया होता तो अधिसूचना में इस बारे में जानकारी होनी चाहिए थी लेकिन ऐसा देखने को नहीं मिला।

 शायद आरबीआई के केंद्रीय बोर्ड के निदेशकों के पास इतना वक्त ही नहीं रहा होगा कि वे विमुद्रीकरण या नोटबंदी के दुष्प्रभावों के बारे में सोच पाते।

 उनको उन गतिरोधों का भी अंदाजा नहीं रहा होगा जो देश की 85 प्रतिशत मुद्रा चलन से बाहर होने के बाद सामने आने वाली थीं या यह बात कि बैंकिंग व्यवस्था इस बोझ से निपटने की तकनीकी क्षमता रखती भी है या नहीं।

 वह भी तब जबकि बैंकिंग व्यवस्था को इस बारे में कोई पूर्वसूचना नहीं थी।

 चीजों को अपनी शर्त पर अंजाम देने की ताकत यही होती है।

, बहरहाल, नियामकीय व्यवस्था में सुधार करके उसमें जवाबदेही पैदा करने की किसी भी कोशिश को अक्सर नियामकीय स्वायत्तता में हस्तक्षेप मान लिया जाता है।

 उदाहरण के लिए वरिष्ठ प्रबंधन के स्तर पर प्रदर्शन को लेकर कोई प्रोत्साहन नहीं है।

 यहां तक कि नियामकीय संस्थान में संचालन बोर्ड पर भी यह बात लागू नहीं होती।

 देश के संघीय ढांचे की बात करें तो यहां भी हम काफी हद तक अमेरिकी राजनीतिक व्यवस्था से मिलते जुलते हैं।

 दिल्ली सरकार एक तरह की अप्रत्यक्ष सरकार है क्योंकि यह पारंपरिक राज्य सरकार नहीं है।

 काफी हद तक यह बिना पुलिस व्यवस्था के नगर निकाय जैसी है।

 दिल्ली सरकार को व्यापक जन समर्थन हासिल है और वह अक्सर रचनात्मक तरीके से अपना काम करने का प्रयास करती है।

 परंतु हाल के दिनों में दिल्ली सरकार के हर कदम को केंद्र सरकार द्वारा नियुक्त एक नौकरशाह विफल करता रहा।

 इससे संबंधित संवैधानिक विवाद अदालत में है।

 कारोबारी क्षेत्र में भी कहानी इससे अलग नहीं है।

 कारोबारी प्रशासन में चूक से संबंधित नियम बोर्ड के घटक को लेकर अत्यधिक चिंतित रहते हैं, बजाय कि उसके कामकाज के प्रभाव को लेकर।

 परंतु उस बारे में हम कभी और बात करेंगे।

, – सोमशेखर सुंदरेशन।

सौजन्य – बिजनेस स्टैंडर्ड।

