अहम मोड़ पर महिलाएं   (दैनिक जागरण )।

एक विशाल और जीवंत लोकतंत्र की जीवन यात्र में आने वाले सभी उतार चढ़ावों, मोड़ों, सामाजिक-राजनीतिक परिवर्तनों, आर्थिक विकास-मंदी के सभी संभावित चक्रों से गुजरते हुए भारत ने अपने आपको विश्व मंच पर एक परिपक्व और गतिवान लोकतंत्र तथा तेजी से उभरती अर्थव्यवस्था के रूप में पूरी तरह स्थापित कर दिया है।

 उसकी संवैधानिक, राजनीतिक, आर्थिक, न्यायिक तथा लोकतांत्रिक संस्थाओं ने समय और परिवर्तन की अग्निपरीक्षाओं से गुजर कर अपनी सार्थकता को सिद्ध किया है।

 अपने संविधान में निहित आदर्शो और मूल्यों के आलोक में प्रगतिशील कानूनों, नीतियों, कार्यक्रमों और व्यवस्थाओं के माध्यम से देश ने नागरिकों के तमाम सरोकारों, आवश्यकताओं तथा समस्याओं के समाधान प्रस्तुत किए हैं।

 संसार ने पहले ही भारत को उसके लोकतंत्र की सुदृढ़ता तथा आत्म-परिष्कार की उसकी नैसर्गिक प्रतिभा को स्वीकार किया है।

 अब वह प्रतीक्षा कर रहा है कि कब भारत विश्व पटल पर एक सशक्त, मूल्यवान, सबसे तेजी से बढ़ती अर्थव्यवस्था, सबसे युवा और गतिशील देश के रूप में अपना स्थान ग्रहण करे।

, हम इस पथ पर तेजी से अग्रसर हैं भी।

 लेकिन किसी राष्ट्र की सर्वागीण और संतुलित प्रगति के लिए केवल ऊंची आर्थिक विकास दर, प्रति व्यक्ति आय या अधिकाधिक निवेश का होना ही काफी नहीं हैं।

 आर्थिक प्रगति के साथ-साथ सामाजिक विकास और बेहतर शासन भी उतने ही आवश्यक हैं।

 सर्वविदित है कि महिलाओं की घर से लेकर सार्वजनिक जीवन के सभी क्षेत्रों में भागीदारी न सिर्फ शिक्षा और स्वास्थ्य जैसे सामाजिक विकास के बुनियादी स्तंभों, बल्कि आर्थिक विकास और शासन में भी गुणात्मक सुधार लाती है।

 मुङो हमेशा यह लगता रहा है कि जब महिलाएं प्राकृतिक तौर पर ही अपने परिवारों और समाज को सुव्यवस्थित रखने और चलाने, सामंजस्य साधने की भूमिका सहज ही जीवन भर निभाती रहती हैं तब उनके इन्हीं नैसर्गिक गुणों और क्षमताओं का उपयोग अगर सार्वजनिक जीवन के विभिन्न क्षेत्रों में हो तो निश्चय ही हमारा लोकजीवन बेहतर होगा, अधिक स्वच्छ होगा, ज्यादा मानवीय होगा।

 यह सहज स्त्री-सुलभ ‘विवेक’ उसे नैसर्गिक प्रबंधक बनाता है।

 इन सहज गुणों के साथ अगर उसे सप्रयास ज्ञान-कौशल-प्रशिक्षण से संपन्न कर दिया जाए तो महिलाएं एक समृद्ध, उदात्त, सशक्त भारत के हमारे स्वप्न को साकार करने में एक केंद्रीय और निर्णायक भूमिका निभा सकती हैं।

, गोस्वामी तुलसीदास ने रामचरितमानस में लिखा है-‘मुखिआ मुखु सो चाहिऐ, खान पान कहुं एक।

 पालक्ष्-पोषइ सकल अंग तुलसी सहित बिबेक।

 आज की स्त्री अपनी विभिन्न भूमिकाओं में मुखिया की इस परिभाषा पर खरी उतरती है जो मुख की तरह सभी अंगों को उनकी आवश्यकताओं के अनुसार विवेक के साथ पालती- पोषित करती है।

 महिला जनप्रतिनिधियों पर तो यह परिभाषा विशेष रूप से लागू होती है।

 देश या प्रदेश की सर्वाधिक शक्तिसंपन्न, नियामक संस्थाओं की सदस्य होने के नाते वह देश की मुखिया ही हैं।

 1पिछले दशकों में भारत में स्त्रियों ने हर क्षेत्र में उपलब्धियों की बड़ी छलांगें लगाई हैं।

 संविधान के 73वें संशोधन ने ग्रामसभा के स्तर पर लगभग 12 लाख ग्रामीण स्त्रियों को स्थानीय नेतृत्व का अभूतपूर्व अवसर दिया है।

 विधानसभाओं तथा विधान परिषदों में भी महिलाओं की भागीदारी बढ़ी है।

, सोलहवीं लोकसभा में अब तक की सबसे बड़ी संख्या में महिलाएं चुनकर आई हैं।

 लेकिन स्त्री सशक्तीकरण की व्यापक चर्चा कार्यक्रमों, योजनाओं और स्त्रियों के बड़ी संख्या में नेतृत्व की भूमिकाओं में आने के बावजूद देश के जीवन, राजनीति, शासन, आर्थिक विकास आदि प्रमुख क्षेत्रों में क्या वह प्रभाव दिख रहा है जिसकी सामथ्र्य उनमें है।

 क्या वे उस विवेक का सम्यक प्रयोग कर रही हैं जो प्रकृति ने उन्हें सहज ही दिया है।

 महिला जनप्रतिनिधियों को स्वाभाविक रूप से सामाजिक तथा पारिवारिक सरोकारों के प्रति अधिक संवेदनशील माना और पाया जाता है।

 समय आ गया है कि वे दूसरे महत्वपूर्ण विषयों में भी अपनी रुचि, जानकारी तथा सक्रियता बढ़ाएं।

 अंतरराष्ट्रीय मुद्रा कोष का 2015 का एक अध्ययन कहता है कि यदि भारत के कुल कार्यबल में स्त्रियों की संख्या पुरुषों के बराबर हो जाए तो देश के सकल घरेलू उत्पाद में 27 प्रतिशत की वृद्धि होगी।

, पहला अवसर है जब अपने देश के राज्यों और केंद्र शासित प्रदेशों की महिला जनप्रतिनिधि तथा सांसद 5-6 मार्च को दिल्ली में एक मंच पर एकत्र हो रही हैं।

 मूल विचार और उद्देश्य यह खोजना है कि राष्ट्र निर्माण के किसी एक नहीं विविध पक्षों और क्षेत्रों में महिला जनप्रतिनिधि क्या और कैसे अपना विशिष्ट योगदान दे सकती हैं।

 कैसे विशिष्ट अधिकारों से संपन्न महिलाओं का यह शक्तिशाली समूह सशक्त, गौरवशाली भारत के निर्माण में एक अग्रणी, नई और प्रभावी भूमिका निभा सकता है।

 तीन विशेष सत्रों में यह सम्मेलन इस पर सघन विमर्श करेगा कि देश के सामाजिक विकास, आर्थिक विकास, गवर्नेस तथा विधायन के चार महत्वपूर्ण आयामों में महिला जनप्रतिनिधि कैसे अपनी भूमिका का पुनराविष्कार करते हुए एक नई दृष्टि, प्रेरणा और संकल्प से संपन्न हो सकती हैं।

 हर सत्र विषय को उप-विषयों में बांटा गया है।

 लेकिन मूल विषय एक है-सशक्त देश के निर्माण में एक बेहतर, स्पष्ट और अधिक प्रभावी भूमिका निभाना।

 महिला सांसदों और विधायकों के कार्य की दक्षता का आकलन असमान जानकारी के धरातल पर नहीं हो सकता।

 पर्याप्त जानकारी न सिर्फ विषयों, पर बल्कि उनसे जुड़े संस्थानों, सरकारी कार्यक्रमों एवं वित्त से जुड़े प्रावधानों पर भी आवश्यक है।

, यह अत्यंत आवश्यक है कि व्यवस्था तंत्र में वे सभी परिवर्तन हों जो महिला सांसदों एवं विधायकों को विषयों की बारीकियों और जटिलताओं से परिचित करा सकें।

 महिला सांसद तथा विधायक कई दफा महिलाओं से जुड़े मुद्दों पर ही संसद या विधानसभा में बोलना चाहती हैं।

 यह पर्याप्त नहीं है।

 उन्हें महिलाओं के विषय में तो बोलना चाहिए ही, साथ ही आर्थिक विकास, सामाजिक विकास, गवर्नेस और देश के सामने खड़े तमाम विषयों से दूर नहीं भागता चाहिए।

 मुद्रा बैंक क्या है।

 क्या कार्य कर रहा है।

 उसे राष्ट्रीय स्तर से हमारे स्थानीय स्तरों तक कैसे ले जाया जाए।

 विकास के लक्ष्य क्या हैं जैसे कई ऐसे सवाल हैं जिनसे जुड़ाव आवश्यक है।

 आर्थिक पहलुओं का आज के समय में महत्व और भी बढ़ गया है।

 इन पहलुओं से जुड़े तमाम जानकारी के सूत्र न सिर्फ हमारे पास होने चाहिए, बल्कि हमें अन्य महिलाओं को भी उनके अधिकारों और जिम्मेदारी के लिए आगे लाना चाहिए।

 यह काम हम अन्य क्षेत्रों में भी कर सकते हैं।

 यह जुड़ाव महिला सांसदों एवं विधायकों की तमाम समितियों एवं अन्य स्थानों पर निगरानी की भूमिका को सशक्त कर सकता है।

,  ।

सौजन्य-दैनिक जागरण ,5.03.2016।

