संपादकीय : आतंकवाद पर फिर बेनकाब पाकिस्‍तान (नईदुनिया)।

कहा जाता है कि सच को कितना भी नकारें, लेकिन वह कभी ना कभी जुबान पर आ ही जाता है।

 हालांकि पाकिस्तान के पूर्व राष्ट्रीय सुरक्षा सलाहकार महमूद अली दुर्रानी ने जो कहा, वह ऐसा सत्य है, जो भारत (बल्कि पूरी दुनिया) को पहले से मालूम है।

 इस पर गृह राज्यमंत्री किरेन रिजिजू की यह प्रतिक्रिया सर्वथा उचित है कि दुर्रानी के बयान में कुछ नया नहीं।

 मुंबई पर नवंबर 2008 में हुए आतंकवादी हमले (2611) की साजिश पाकिस्तान में रची गई और उसे वहीं से संचालित किया गया, इस निष्कर्ष पर भारतीय जांच एजेंसियां घटना के तुरंत बाद पहुंच गई थीं।

 इसके बावजूद दुर्रानी का बयान महत्वपूर्ण तो है, तो केवल इसलिए कि यह बयान पाकिस्तान के सुरक्षा तंत्र से जुड़े रहे एक पूर्व शीर्ष अधिकारी की ओर से आया है।

 दुर्रानी ने कहा – ‘मुझे ये स्वीकारते हुए खराब लग रहा है, किंतु ये सच है कि 2611 को पाकिस्तानी आतंकियों ने अंजाम दिया।

 जाहिर है, इस सच से पाकिस्तान का सत्ता तंत्र गुजरे आठ वर्षों से अवगत है।

 लेकिन वह कभी इसका सामना करने को तैयार नहीं हुआ।

, क्या अब वह ऐसा करेगा।

 संभावनाएं कम हैं।

 जब कभी पाकिस्तान में कोई दर्दनाक आतंकवादी हमला होता है, तो वहां के कुछ पूर्व अधिकारियों की आत्मा सच कहने को जगती है।

 ऐसा पहले भी हुआ है।

 मगर जिनके हाथ में सत्ता की कमान होती है, वे उन दहशतगर्द गुटों को संरक्षण देना जारी रखते हैं, जिन्हें वे भारत और अफगानिस्तान के खिलाफ ‘स्ट्रेटेजिक एसेट (यानी रणनीतिक हित साधने का माध्यम) मानते हैं।

 दुर्रानी ने ध्यान खींचने वाली एक बात यह कही कि हाफिज सईद किसी काम का नहीं है, उसके खिलाफ पाकिस्तान को कार्रवाई करनी चाहिए।

 इससे ये सवाल उठा है कि सईद और उसके संगठन के खिलाफ हाल में कुछ कदम क्या इसलिए उठाए गए कि अब वह ‘स्ट्रेटेजिक एसेट नहीं रहा।

 उल्लेखनीय है कि पाकिस्तान ने अपने यहां डेरा डाले और कश्मीर में आतंक मचाने वाले हिज्बुल मुजाहिदीन जैसे गुटों के खिलाफ कोई कार्रवाई नहीं की है।

, बहरहाल, दुर्रानी के बयान के बाद अब पाकिस्तान के पास मुंह छिपाने की कोई जगह नहीं बची है।

 अब भी वह सभी दहशतगर्द समूहों के खिलाफ समान रूप से प्रभावी कदम नहीं उठाता, तो उससे फिर पुष्टि होगी कि वह आतंकवाद का संरक्षक देश है।

 हालांकि पाकिस्तान के प्रति रुख को लेकर कांग्रेस खुद भी सवालों के कठघरे में है, लेकिन ताजा मामले में उसके बयान से सहमत हुआ जा सकता है कि भारत सरकार को अब पाकिस्तान पर दबाव बढ़ाना चाहिए।

 उसे पाक को आतंकवादी देश घोषित कराने के लिए अंतरराष्ट्रीय मंचों पर मुहिम छेड़नी चाहिए।

 जब तक दहशतगर्दी के खिलाफ पाकिस्तान ईमानदारी से कार्रवाई करते नहीं दिखता, उससे बातचीत या संबंध सुधारने की कोशिशों का कोई औचित्य नहीं है।

 उल्टे वक्त है, जब उस पर दबाव बढ़ाया जाए।

 एनडीए सरकार की यह कड़ी परीक्षा है।

 देश इस प्रयास में उसे सफल होते देखना चाहता है।

, सौजन्य- नईदुनिया।

