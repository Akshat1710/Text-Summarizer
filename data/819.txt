स्वार्थ वाली सस्ती राजनीति (दैनिक जागरण)।

नियंत्रण रेखा पारकर पाकिस्तान अधिकृत कश्मीर में भारतीय सेना की सर्जिकल स्ट्राइक के मामले में भाजपा विरोधी दलों, विशेषकर कांग्रेस और आम आदमी पार्टी ने जैसी सस्ती राजनीति शुरू कर दी है वह शर्मनाक तो है ही, राजनीति के गिरते स्तर का प्रमाण भी है।

 सेना की कार्रवाई पर आम आदमी पार्टी और कांग्रेस का परोक्ष रूप से सवाल खड़े करना यही बताता है कि उन्हें सैन्य कार्रवाई का फैसला हजम नहीं हो रहा और उनके हिसाब से यह सब मोदी सरकार की एक चाल है।

 दिल्ली के मुख्यमंत्री अरविंद केजरीवाल ने बड़ी चतुराई से मोदी सरकार से यह मांग की कि वह सर्जिकल स्ट्राइक पर पाकिस्तान के झूठ का जवाब देने के लिए इस कार्रवाई से संबंधित सुबूत सार्वजनिक करे।

 बाद में शायद उन्होंने माहौल को समझा और अपने सुर बदल लिए।

 इतना ही नहीं, उन्होंने राहुल के खून की दलाली वाले बयान की आलोचना भी की, लेकिन बड़बोले कांग्रेसी नेता संजय निरूपम ने अपनी इस टिप्पणी पर खेद जताने की जरूरत नहीं समझी कि अगर सैन्य कार्रवाई के सुबूत सार्वजनिक नहीं किए जाते तो उसे फर्जी माना जाएगा।

 उनके साथ ही पूर्व गृहमंत्री पी चिदंबरम भी सर्जिकल स्ट्राइक के सुबूत मांगते नजर आए।

 कांग्रेस के प्रवक्ता ने अपने साथी नेताओं के इन बयानों से किनारा करने में देर नहीं लगाई, लेकिन गोल-मोल भाषा में उनकी ओर से भी मोदी सरकार को कठघरे में खड़ा करने की कोशिश जारी रही।

 इसके साथ ही उनकी ओर से यह दावा भी किया गया कि कांग्रेस के नेतृत्व वाली संप्रग सरकार ने भी तीन-चार बार पीओके में सर्जिकल स्ट्राइक की थी।

28 सितंबर की रात सेना की सर्जिकल कार्रवाई एक गोपनीय, सुनियोजित और साहसिक अभियान था।

 छापामार शैली में की गई इस कार्रवाई के दौरान भारतीय सैनिकों ने पीओके में आतंकियों के छह-सात ठिकानों को निशाना बनाया।

 उड़ी में सेना के शिविर पर आतंकी हमले के बाद देश में पाकिस्तान के खिलाफ जबरदस्त नाराजगी थी।

 आम जनता यह जानने के लिए बेचैन थी कि क्या इस बार भी पाकिस्तान को कोरी धमकियां दी जाती हैं या फिर अपने जवानों की शहादत का पाकिस्तान से बदला लिया जाता है।

 मोदी सरकार ने प्रभावी प्रतिकार करने का निर्णय लिया और सेना को अपने हिसाब से नियंत्रण रेखा के पार आतंकियों के खिलाफ कार्रवाई की छूट दी।

 इस सफल कार्रवाई की सूचना अगले दिन सैन्य अभियान के महानिदेशक की ओर से दी गई।

 अभियान का कोई ब्यौरा सार्वजनिक नहीं किया गया।

 यह उचित ही था, क्योंकि कोई भी देश ऐसे सैन्य अभियान के ब्यौरे सार्वजनिक नहीं करता।

 यह स्वाभाविक ही था कि पाकिस्तान अपने लिए शर्मिंदगी का विषय बनने वाली इस कार्रवाई का सच स्वीकार नहीं करेगा।

 उसके इंकार के बावजूद सैन्य कार्रवाई का सच धीरे-धीरे दुनिया के सामने आ गया।

मुंबई में आतंकी हमले के बाद से ही देश में ऐसा माहौल बन गया था कि पाकिस्तान प्रायोजित छद्म युद्ध को सहन करने की सीमा अब समाप्त हो गई है।

 भारत के सामरिक संयम को उसकी एक कमजोरी के रूप में भी देखा जाने लगा था।

 यह संयम कहीं न कहीं सेना के मनोबल को भी कमजोर कर रहा था।

 इससे पाकिस्तान का दुस्साहस भी बढ़ रहा था और वह अपने नाभिकीय हथियार संपन्न होने को एक ढाल के रूप में भी इस्तेमाल कर रहा था।

 सेना को इस सर्जिकल स्ट्राइक को मंजूरी देकर जिस राजनीतिक इच्छाशक्ति का परिचय दिया गया उसने ऐसी सभी मिथ्या धारणाओं का अंत कर दिया।

 एक नरम राष्ट्र की छवि से मुक्ति का उल्लास आम जनता ने खुलकर प्रकट किया।

 ऐसा होना भी चाहिए, क्योंकि इससे न केवल सेना का, बल्कि देश का भी मनोबल बढ़ता है।

जिस दिन पीओके में सफल सैन्य कार्रवाई की जानकारी सामने आई उस दिन सभी राजनीतिक दलों ने इसकी प्रशंसा की, लेकिन जैसे-जैसे इस कड़े राजनीतिक निर्णय के लिए प्रधानमंत्री मोदी की प्रशंसा शुरू हुई वैसे ही भाजपा विरोधी दलों को अपने पैरों के नीचे जमीन खिसकती नजर आने लगी।

 अपने संकीर्ण राजनीतिक स्वार्थों के कारण इन दलों ने सस्ती राजनीति करनी शुरू कर दी और इसकी पराकाष्ठा तब हुई जब कांग्रेस उपाध्यक्ष राहुल गांधी दिल्ली में रैली के दौरान प्रधानमंत्री को सैनिकों के खून का दलाली करने वाला करार दिया।

 यह राहुल गांधी की खीझ और अपनी पार्टी के गिरते ग्राफ की बौखलाहट ही रही होगी जिसके वशीभूत उन्होंने प्रधानमंत्री पर अमर्यादित टिप्पणी की।

 राहुल गांधी की इस सस्ती और सड़कछाप टिप्पणी से भाजपा ही नहीं पूरा देश सन्न रह गया।

 आश्चर्य नहीं कि भाजपा अध्यक्ष अमित शाह ने अगले ही दिन राहुल गांधी की राजनीतिक समझबूझ पर सवाल खड़े करते हुए कहा कि उनकी और कांग्रेस की सोच में ही खोट है।

 अपने उपाध्यक्ष का बचाव के लिए कांग्रेस ने वरिष्ठ वकील कपिल सिब्बल को उतारा, लेकिन वह भी उस नुकसान की भरपाई नहीं कर सके जो राहुल ने अपनी पार्टी का कर दिया है।

 सिब्बल की सफाई थी कि राहुल गांधी के शब्दों में नहीं, बल्कि भाव में जाना चाहिए।

 उन्होंने भी प्रधानमंत्री पर सर्जिकल स्ट्राइक का राजनीतिक लाभ लेने की कोशिश करने का आरोप लगाया।

 हद तो तब हो गई जब सिब्बल ने चुनाव आयोग के एक पुराने आदेश का हवाला दिया जिसमें सेना को अराजनीतिक बताया गया है और राजनीतिक दलों से यह अपेक्षा की गई है कि वे सेना को राजनीति का जरिया न बनाएं।

 कांग्रेस को अगर यह लगता है कि सेना की उपलब्धि पर भाजपा का अथवा जनता का जश्न मनाना सेना का राजनीतिक इस्तेमाल है तो उसकी बुद्धि पर तरस ही खाया जा सकता है।

 आखिर सेना की साहसिक कार्रवाई पर कांग्रेस को जश्न मनाने से किसने रोका था।

 अगर आम आदमी पार्टी पाकिस्तानी उच्चायोग के समक्ष अपने आक्रोश का प्रदर्शन कर सकती है तो कांग्रेस या अन्य दल भी कुछ ऐसा ही क्यों नहीं कर सकते थे।

 जब दिन-प्रतिदिन यह साबित होता जा रहा कि सेना ने वास्तव में पीओके में घुसकर आतंकियों के ठिकाने नष्ट किए तब उसकी कार्रवाई पर सवाल खड़े करना और अपनी बात के समर्थन में कुतर्क पेश करना अपने पैरों पर कुल्हाड़ी मारना ही है।

आज अगर सर्जिकल स्ट्राइक के कारण भारत का अंतरराष्ट्रीय जगत में कद बढ़ा है और दुनिया आतंकवाद के मामले में पाकिस्तान को कठघरे में खड़ा करने के साथ ही भारत की चिंताओं को समझने लगी है तो इसका श्रेय प्रधानमंत्री नरेंद्र मोदी को मिलेगा ही।

 यह तो सामान्य समझ की बात है कि सेना को इस कार्रवाई की मंजूरी देने के लिए मौजूदा राजनीतिक नेतृत्व ही सराहना का पात्र होगा, न कि विपक्षी दल।

 कांग्रेस की छटपटाहट इससे भी समझी जा सकती है कि उसके नेता यह दावा करने में लगे हैं कि मनमोहन सिंह सरकार के समय भी तीन-चार बार पीओके में सर्जिकल स्ट्राइक किए गए थे।

 उनके इस दावे को पूर्व थल सेनाध्यक्ष विक्रम सिंह और सैन्य अभियान के महानिदेशक रहे विनोद भाटिया ने भी गलत ठहरा दिया है।

 इन दोनों का कहना है कि कांग्रेस जिन्हें सर्जिकल स्ट्राइक बता रही है वे दरअसल सीमापार फायरिंग के मामले थे।

 कांग्रेस के लिए यही बेहतर होगा कि वह राहुल की अमर्यादित भाषा को जहर का घूंट समझकर पी ले, अन्यथा खून की दलाली वाली उनकी टिप्पणी पार्टी के लिए वैसी ही आत्मघाती साबित हो सकती है जैसी मौत के सौदागर और जहर की खेती जैसी सोनिया गांधी की टिप्पणियां साबित हुई थीं।

 लेखक संजय गुप्त, दैनिक जागरण के प्रधान संपादक हैं ।

सौजन्य- दैनिक जागरण (09.10.2016)।

