मम्मी-डैडी का घर (नवभारत टाइम्स)।

भारत में 22 से 29 साल के करीब 82 प्रतिशत शहरी युवा अपने अभिभावकों के साथ रहते हैं।

 संपत्ति संबंधी सलाह देने वाली इंटरनैशनल संस्था सीबीआरई की रिपोर्ट के अनुसार चीन में यह आंकड़ा 60 प्रतिशत तथा ऑस्ट्रेलिया में मात्र 35 प्रतिशत है।

 सीबीआरई ने भारत सहित 13 देशों में किए गए सर्वेक्षण के आधार पर यह रिपोर्ट जारी की है।

 इसमें भारत के बारे में जो कुछ कहा गया है, वह देश की प्रामाणिक तस्वीर भले न हो, पर इसमें कुछ हद तक हमारे सामाजिक-आर्थिक जीवन की झलक जरूर मिलती है।

, भारत में संयुक्त परिवार कमजोर पड़े हैं, लेकिन एक मूल्य के रूप में उनकी धमक आज भी कायम है।

 हर व्यक्ति का, खासकर पुरुषों का अपने मां-बाप के साथ रहना ही यहां आदर्श स्थिति माना जाता है।

 वैसे व्यावहारिक रूप में अभिभावकों के साथ रहने न रहने का संबंध रोजगार और विवाह से जुड़ा है।

 आज भी भारत में 22 से 29 के बीच नौकरी मिलने की दर बेहद कम है।

 मिल भी गई तो माना जाता है कि सर्विस में जमने में वक्त लगेगा।

 अगर किसी की दूसरे शहर में नौकरी लग गई तो तो वह अपने अभिभावक का घर छोड़ देता है, वरना नहीं।

 इसी तरह शादी की उम्र भी अब शहरों में 30 से 35 के बीच हो गई है।

 विवाह करने के तुरंत बाद लोग घर नहीं छोड़ते।

 इसे सामाजिक तौर पर अच्छा नहीं माना जाता।

 एक ही शहर में बाप और बेटे अलग-अलग रहें, इसे गलत नजर से देखा जाता है।

, हालांकि एक समय के बाद बच्चे अलग रहना शुरू कर ही देते हैं।

 रिपोर्ट में कहा गया है कि अभिभावकों के साथ रहने वाले 25 प्रतिशत भारतीय युवा अपना पारिवारिक घर छोड़कर जाना नहीं चाहते, वहीं 23 प्रतिशत अगले दो से पांच साल में पारिवारिक मकान छोड़ने का इरादा रखते हैं।

 कुछ समय पहले तक युवाओं में अपना मकान लेने का आकर्षण नहीं था।

 लोग अपने पैतृक मकान में या किराये के मकान में रहते थे और रिटायर होने से ठीक पहले मकान बनाया करते थे।

 लेकिन उदारीकरण के बाद कम उम्र में ही घर लेने का चलन शुरू हो गया है।

, यह धारणा भी बदल गई है कि मकान सिर्फ रहने के लिए लिया जाता है।

 नई मान्यता यह है कि मकान निवेश के लिए लिया जाता है।

 इस रिपोर्ट में 35 प्रतिशत भारतीय युवाओं ने कहा है कि वे इन्वेस्टमेंट के लिए घर खरीदना चाहते हैं।

 पश्चिमी देशों के बच्चों में शुरू से ही आत्मनिर्भर होने की भावना भरी जाती है।

 उनके रोल मॉडल भी आजाद तबीयत के लोग होते हैं।

 इसलिए 18 की उम्र तक पहुंचते-पहुंचते वे कुछ न कुछ कमाने में लग जाते हैं।

 उनके देश का आर्थिक तंत्र उन्हें इसमें मदद करता है और 29 के होते-होते वे अपने पैरंट्स की छाया से पूरी तरह आजाद हो जाते हैं।

 हमारे यहां ऐसा कभी विरले ही देखा जाता है।

, सौजन्य – नवभारत टाइम्स।

