नए रंग-ढंग में मोदी  (दैनिक जागरण )।

संसदीय जनतंत्र में मतदाता जिन्हें चुनकर भेजता है उनसे एक बात की अपेक्षा कभी नहीं करता और वह यह कि वे अहंकारी हो जाएं खासतौर से सत्तापक्ष के लोग।

 मतदाता विपक्ष के प्रतिनिधियों को आक्रामक होने की छूट एक हद तक देता है लेकिन सत्तापक्ष से विनम्रता की उम्मीद करता है।

 पिछले कुछ महीनों में दोनों पक्ष मतदाता की तय की हुई लक्ष्मण रेखा को बार-बार लांघ रहे थे।

 दूसरी बात जो मतदाता को नागवार गुजरती है वह यह कि जिन मुद्दों पर आपको जनादेश दिया उसे भूलकर आप दूसरे मुद्दों पर चले जाएं।

 बिहार में भाजपा को उसकी कीमत चुकानी पड़ी।

, प्रधानमंत्री का जो रूप संसद के दोनों सदनों ने पिछले चार-पांच दिनों में दिखा वह इस बात का साफ संकेत है कि उन्होंने गलती को न केवल स्वीकार किया, बल्कि बदलाव के लिए भी तैयार हैं।

 बदलाव की शुरुआत उन्होंने खुद से की है।

 मोदी ने अपनी ओर से राजनीतिक एजेंडा तय ककर दिया है।

 उम्मीद करना चाहिए कि पार्टी उनका अनुसरण करेगी।

 संसद के शीतकालीन सत्र के पहले कुछ दिन दोनों सदन शांति से चले।

 संसद का यह दृश्य राजनीतिक बदलाव का संकेत लग रहा था।

 लग रहा था कि यह स्थिति सत्तापक्ष और विपक्ष की सोच में आए परिवर्तन का नतीजा है, लेकिन उसके बाद का घटनाक्रम बता रहा है कि यह बदलाव तात्कालिक था।

 जो बदलाव नजर आ रहा था उसमें सबसे बड़ा योगदान प्रधानमंत्री नरेंद्र मोदी और बिहार विधानसभा चुनाव के नतीजों का था।

 बिहार चुनाव ने राजनीतिक दलों को अपना रवैया बदलने के लिए विवश किया है, लेकिन प्रधानमंत्री के व्यवहार में बड़ा बदलाव आया है।

, पहले लोकसभा और फिर राज्यसभा में नरेंद्र मोदी के भाषण में किसी के प्रति कोई तल्खी, कड़वाहट या तंज नहीं दिखा।

 उन्होंने यह कह कर कि देश के एक सौ पच्चीस करोड़ लोगों को सुबह-शाम अपनी देशभक्ति का प्रमाण देने की जरूरत नहीं है, असहिष्णुता के मुद्दे का भी जवाब दिया।

 वह लोकसभा चुनाव के दौरान वाले मोदी नजर आए।

 उन्होंने एक बार फिर ऐसा राजनीतिक एजेंडा पेश किया है जो उनके सबका साथ सबका विकास के नारे को आगे बढ़ाता है और जिसने उन्हें नई राजनीतिक पहचान दिलाई।

, प्रधानमंत्री और उनकी पार्टी को लेकर देश में एक संदेश जा रहा था कि देश के पहले प्रधानमंत्री जवाहर लाल नेहरू और इंदिरा गांधी के योगदान को कम करके आंकने की सायास कोशिश हो रही है।

 इस धारणा के फौरी तौर पर दो कारण नजर आते हैं।

 एक भाजपा की नेहरू की आलोचना और इंदिरा गांधी की उपेक्षा।

 दूसरा कारण कांग्रेस का रवैया है।

 जो नेहरू-गांधी परिवार से इतर आजादी के आंदोलन से जुड़े नेताओं की प्रशंसा और चर्चा को एक परिवार की आलोचना के रूप में देखती है।

 खासतौर से नेताजी सुभाष चंद्र बोस, डा.भीमराव अंबेडकर और सरदार बल्लभ भाई पटेल की प्रशंसा करने वालों को नेहरू विरोधी घोषित कर दिया जाता है।

 इन तीनों से नेहरू के मतभेद जग जाहिर हैं।

 नरेंद्र मोदी ने संसद के दोनों सदनों में सभी नेताओं, प्रधानमंत्रियों के योगदान की प्रशंसा करके अपनी ओर से एक तरह का शांति और सुलह का प्रस्ताव कांग्रेस के सामने रखा है।

 देखना यह है कि इसके बाद कांग्रेस के रवैये में कोई बदलाव आता है या नहीं।

, इस वास्तविकता से कोई मुंह नहीं मोड़ सकता कि कांग्रेस ने आजादी के बाद के छह दशकों में आजादी के आंदोलन में शामिल दूसरे नेताओं को वह सम्मान और दर्जा नहीं दिया जिसके वे हकदार थे।

 नेताजी सुभाष चंद्र बोस के बारे में तो यह आम धारणा है कि नेहरू के कारण ही उनकी मौत या जीवन का राज नहीं खुल सका।

 नेहरू-गांधी परिवार से तीन प्रधानमंत्री हुए तीनों को भारत रत्न मिला।

 इनमें से दो नेहरू और इंदिरा गांधी ने तो प्रधानमंत्री रहते हुए ही अपने को भारत रत्न से नवाज लिया।

 नेहरू को ऐसा करते समय डा.भीमराव अंबेडकर और सरदार पटेल क्यों नहीं याद आए।

 क्या इन दोनों नेताओं का योगदान गोविंद बल्लभ पंत (ऐसा नहीं कि उन्हें सम्मानित करना गलत था) से कम था।

 डा.अंबेडकर को तो भारत रत्न विश्वनाथ प्रताप सिंह की सरकार और सरदार पटेल को चंद्रशेखर सरकार ने दिया।

 यह वही सरदार पटले थे जो कांग्रेस संगठन की प्रधानमंत्री के रूप में पहली और अकेली पसंद थे।

 उस समय पटेल से पूछा गया कि पार्टी आपको प्रधानमंत्री बनाना चाहती है तो आप बनते क्यों नहीं।

 पटेल का जवाब था कि पार्टी मुङो चाहती है, लेकिन देश तो नेहरू को चाहता है।

 उन्हीं सरदार पटेल को राजीव गांधी के साथ मरणोपरांत भारत रत्न मिला।

 नेता जी के बारे में सचाई का पता तो लोगों 23 जनवरी, 2016 के बाद ही पता चलेगा।

, कांग्रेस के इसी रवैये के कारण भाजपा एक-एक करके आजादी के आंदोलन के कांग्रेस के बड़े नेताओं को अपनाने में कामयाब रही।

 भाजपा को यह कामयाबी इसलिए भी मिल पाई, क्योंकि कांग्रेस ने नेहरू परिवार से बाहर किसी को अहमियत दी ही नहीं।

 यह भी सच है कि जनसंघ-भाजपा और दूसरे ज्यादातर गैर कांग्रेसी दलों की राजनीति का एक आयाम नेहरू-गांधी परिवार के विरोध का था।

 सत्ता में आने के बाद एकाएक उसके रुख में बदलाव आ जाएगा, यह अपेक्षा करना थोड़ा ज्यादा ही है।

 खासततौर से अटल बिहारी वाजपेयी की राजनीतिक अनुपस्थिति के दौर में।

 वाजपेयी भाजपा में शायद अकेले नेता थे जो नेहरू से बहुत ज्यादा प्रभावित थे और उनके प्रशंसक भी थे।

 मोदी के इस नए रूप को देखकर लगता है कि उन्होंने महसूस किया है कि 2014 में मतदाताओं ने उन्हें जिन बातों और कामों के वायदे के कारण पसंद किया था, उससे वह दूर जा रहे हैं।

 बिहार में भाजपा केवल चुनाव ही नहीं हारी, बल्कि प्रधानमंत्री की छवि को भी धक्का लगा।

 उनका लालू यादव के स्तर पर उतरना लोगों को पसंद नहीं आया।

 वह जिस तरह की बातें बोले और जिस भाषा का उपयोग किया उसकी लोगों को प्रधानमंत्री से अपेक्षा नहीं थी।

 इस बदलाव के पीछे इस बात का अहसास भी नजर आता है कि टकराव से राजनीति तो शायद आगे बढ़े लेकिन विकास और देश नहीं बढ़ सकता।

 राजनीतिक टकराव के कारण संसद में तमाम विधायी काम अटके हुए हैं।

 इसका अशर देश की अर्थव्यवस्था पर पड़ रहा है।

 2014 में वोट देते समय मतदाताओं और विशेष रूप से युवा मतदाताओं की सबसे बड़ी अपेक्षा रोजगार के मोर्चे पर थी।

 रोजगार ही मोदी सरकार की कामयाबी या नाकामी का सबसे बड़ा पैमाना होगा।

 इस मोर्चे पर नाकामी सरकार और पार्टी से भारी निराशा का कारण बनेगी।

, रोजगार के ज्यादा अवसर उपल्ब्ध हों, इसके लिए जरूरी है कि विकास के लिए आवश्यक विधायी और प्रशासनिक काम तेज गति से हों।

 विपक्ष को भी इस बात की चिंता करना पड़ेगी कि सरकार का विरोध करते करते उसकी छवि विकास विरोधी न बन जाए, लेकिन राजनीति में अक्सर लोगों की नजर दूरगामी फायदे नुक्सान की बजाय तात्कालिक लाभ पर ज्यादा रहती है।

 यह भी होता है कि अपने को बड़ा बनाने की बजाय विरोधी का कद घटाना ज्यादा आसान और लाभकारी लगता है।

 यह बात सभी राजनीतिक दलों पर लागू होती है।

,  , सौजन्य :-दैनिक जागरण  3.12.2015,प्रदीप सिंह।

