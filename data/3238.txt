बीसीसीआई पर जरूरी थी सुप्रीम कोर्ट की कार्रवाई (दैनिक भास्कर)।

बोर्ड ऑफ कंट्रोल फॉर क्रिकेट इन इंडिया (बीसीसीआई) के मामले में सुप्रीम कोर्ट ने पहले सुझाव और हिदायतें देकर धैर्य का परिचय दिया और अब कार्रवाई करके दृढ़ता का।

 इसलिए अदालत की तरफ से बोर्ड के अध्यक्ष अनुराग ठाकुर और सचिव अजय शिर्के को बर्खास्त करने का फैसला न तो जल्दबाजी में और न ही किसी बदले की भावना से लिया गया फैसला कहा जा सकता है।

पिछले साल न्यायमूर्ति लोढ़ा समिति की सिफारिशें स्वीकार करने के बाद सुप्रीम कोर्ट बीसीसीआई को लगातार हिदायतें दे रहा था कि उसे क्रिकेट प्रशासन में पारदर्शिता और कुशलता लाने के लिए समिति की सिफारिशें मानकर तेजी से कदम उठाने चाहिए।

 एक व्यक्ति एक पद, एक राज्य एक वोट और चयन कमेटी में तीन सदस्यों का होना, ये तीन सिफारिशें प्रमुख थीं।

 बीसीसीआई ने पहले तो आदेश मानने की तैयारी दिखाई।

 किंतु बाद में पुनर्विचार याचिका दायर करते हुए कहा कि सिफारिशें लागू करना व्यावहारिक नहीं है।

 अदालत ने पुनर्विचार याचिका तो स्वीकार कर ली लेकिन, आदेशों पर रोक नहीं लगाई।

 फिर ठाकुर के नेतृत्व में बीसीसीआई ने अदालत का सम्मान करने की बजाय उसे चुनौती देना शुरू कर दिया।

 ठाकुर हिमाचल क्रिकेट एसोसिएशन के अध्यक्ष और शिर्के महाराष्ट्र क्रिकेट एसोसिएशन के अध्यक्ष भी बने रहे।

 उन्होंने न्यायमूर्ति लोढ़ा के ही नेतृत्व में बनाई गई समिति को ठेंगा दिखाकर बोर्ड की बैठक भी कर डाली।

 उधर महाराष्ट्र और गुजरात एक राज्य एक वोट के सिद्धांत को मानने को तैयार नहीं थे।

 इन सबसे सुप्रीम कोर्ट लगातार आहत महसूस कर रहा था और आखिरकार बैंकों को बीसीसीआई का फंड रोकने का आदेश दिया गया लेकिन, बोर्ड इतने से भी नहीं सुधरा।

ऐसे में देश की सर्वोच्च अदालत के सामने झूठ बोलना और उसके आदेश की अवहेलना करना, कानून के राज और लोकतंत्र के लिए घातक नजीर बन सकती थी।

 इसीलिए सुप्रीम कोर्ट ने न सिर्फ बोर्ड के शीर्ष अधिकारियों को बर्खास्त किया है बल्कि उनके विरुद्ध झूठ बोलने के आरोप में भारतीय दंड संहिता की धारा 191 और 193 के तहत मुकदमा चलाने की भी तैयारी कर ली है।

 अब ठाकुर और बोर्ड के दूसरे रसूख वाले राजनीतिक पदाधिकारियों के लिए उचित यही है कि वे अपनी सत्ता का मद छोड़कर न्यायालय का सम्मान करें और खेल व खुद को छीछालेदर से बचाएं।

, सौजन्य – दैनिक भास्कर।

