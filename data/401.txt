जब हाईवे रोककर खड़े लोग खुद ही हट गए (दैनिक भास्कर)।

मेरे पुलिस जीवन का सबसे प्रेरक प्रसंग रहा ‘संवेदी पुलिस सशक्त समाज’ के प्रयोग के दो वर्ष।

 यह अधिनायकवादी माई-बाप छवि वाली पुलिस को ट्रेनिंग के माध्यम से लोकतांत्रिक पुलिस में ढालने का प्रयोग था।

 इसके पीछे हमारी यह धारणा थी कि समाज को सशक्त बनाना लोकतंत्र में काम करने वाली पुलिस के अपने हक में है।

 सोच यह थी कि एक सशक्त समाज ही पुलिस को वह सहयोग और सम्मान दे पाएगा, जिसकी जरूरत उसे अपना काम सुचारू रूप से करने में पड़ती है।

 इसके उलट, एक कमजोर समाज सदैव पुलिस के प्रति अविश्वास और असहजता से भरा रहेगा और उसके काम में प्रायः रोड़ा सिद्ध होगा।

 इसका अहसास हमें गाहेबगाहे होता रहता है।

 तब तक ‘सूचना का अधिकार’ और ‘शिक्षा का अधिकार’ से शुरू होकर अधिकार देने वाले कई अधिनियम अस्तित्व में आ चुके थे, जो आम नागरिक के संवैधानिककानूनी अधिकारों को सम्मान देने के हमारे प्रयोग में बतौर पूरक इस्तेमाल हुए।

, उन दिनों मैं हरियाणा में डायरेक्टर जनरल (कानून-व्यवस्था) के पद पर था।

 किस्मत से मेरे पास हरियाणा पुलिस अकादमी का चार्ज भी पहले से था।

 यानी ‘संवेदी पुलिस सशक्त समाज’ की ट्रेनिंग और उसका जमीनी क्रियान्वयन, दोनों में मेरा दखल संभव था।

 फिर भी यह आसान चुनौती नहीं थी, क्योंकि शासकों ने पुलिस नामक संस्था अपने स्वार्थ साधने के लिए बनाई थी न कि जनहित को ध्यान में रखकर।

 लिहाजा, प्रयोग के उस सीमित दौर में भी इस उलट समीकरण का सामना हमें भी करना पड़ा।

 हालांकि, प्रयोग के लिए पुलिसकर्मियों का उत्साह और उससे भी बढ़कर इसके लिए लोगों का विश्वास, उस प्रयोग में पुलिस के प्रति सहयोग और सम्मान में स्पष्ट रूप से झलकता था।

, पुलिस के आम कामकाज में इस विश्वास का क्या मतलब है, इस उदाहरण से स्पष्ट हो जाएगा।

 हरियाणा पुलिस अकादमी के आसपास के 27 गांवों के क्षेत्राधिकार के मधुबन पुलिस स्टेशन को ‘संवेदी पुलिस सशक्त समाज’ की प्रयोगशाला बनाया गया था।

 राष्ट्रीय हाईवे नंबर 1 का हिस्सा और करनाल को मेरठ से जोड़ने वाला हाईवे इसके कार्यक्षेत्र से गुजरता है।

 बिजली, पानी, सड़क दुर्घटना, मुआवजा जैसी मांग को लेकर घंटों सड़क पर यातायात रोकना, आज भी राज्य में विरोध का आम तरीका है।

 मेरठ हाईवे पर ऐसा ही एक जाम लगा।

 लेकिन आश्चर्य की बात रही कि जैसे ही संवेदी पुलिस का दस्ता वहां पहुंचा, लोग अपने आप जाम खोलकर एक तरफ हो गए।

 यह दस्ता रोज लोगों के अधिकारों के प्रति सजगता दिखाता था, उस दिन उन्होंने कर्तव्य पालन में उसे सहयोग दिया वरना किसी सामान्य पुलिस दल को जाम हटाने में शायद घंटों मशक्कत करनी पड़ती।

 न प्रयोग अब उस रूप में है, न मधुबन पुलिस स्टेशन को संवेदी पुलिस की प्रयोगशाला रहने दिया गया है।

 नोटबंदी के दौर ने देश को अचानक, बिना किसी तैयारी के डिजिटल क्रांति की दहलीज पर ला खड़ा किया है।

 अपने 35 वर्ष के पुलिस अनुभव से मैं कह सकता हूं कि डिजिटल और गैर-डिजिटल का बंटवारा पुलिस के कौशल एवं क्षमता को चुनौती देगा।

 यह उसके संसाधनों पर ही दबाव नहीं डालेगा बल्कि उसके चरित्र को भी निशाने पर रखेगा।

 जाहिर है डिजिटल इंडिया बड़ी संख्या में नए तरह के अपराधों का जनक होगा और उसके मुताबिक पुलिस का कौशल और उसकी क्षमता को डिजिटल स्तर तक लाना पुलिस नेतृत्व के लिए बेहद कठिन काम होगा।

 हालांकि, समय के साथ बजट और ट्रेनिंग के माध्यम से इसे हासिल किया जा सकता है।

, अनुमान लगाना कठिन नहीं कि पुलिस के संसाधनों की खींचतान में पलड़ा डिजिटल इंडिया का भारी होगा, क्योंकि, उसमें निश्चित ही गैर-डिजिटल इंडिया के मुकाबले कहीं अधिक विशिष्ट श्रेणी के अधिकार एवं धनसंपन्न नागरिक होंगे।

 दुर्भाग्य से हमारा लोकतंत्र जमीनी स्तर पर भेदभाव के तहत काम करता आ रहा है और हमारी राजनीतिक और न्यायिक प्रणालियां इसकी आदी हो गई हैं।

 किंतु, विकसित डिजिटल देशों का सबक है कि कोई समाज पारम्परिक अपराधों की अनदेखी कर शांति से नहीं रह सकता।

 लिहाजा देर-सबेर भारत को भी गैर-डिजिटल अपराधों की कीमत पर डिजिटल अपराधों की दिशा में मोड़े गए पुलिस संसाधनों की भरपाई करनी ही पड़ेगी और पुलिस के आधुनीकरण को बजट में प्राथमिकता देनी होगी।

 डिजिटल इंडिया की सेहत के लिए यह छिपी लेकिन, अनिवार्य कीमत है।

 किंतु यह भी सच है कि यह कीमत चुकाकर हमारा समाज अधिक महफूज हो जाएगा।

 नोटबंदी और डिजिटल इंडिया ने आम आदमी को राज्य की असीमित ताकत का अभूतपूर्व अहसास कराया है।

 सरकार अपने इन दूरगामी कदमों को बैंकों और डिजिटल भुगतान के माध्यम से लाई है, जबकि इसे लागू किया जा रहा है विभिन्न पुलिस बलों के माध्यम से।

 इसमें आम नागरिक का बैंकिंग ढांचे से व्यापकतम आदान-प्रदान हुआ और उसने इसे अलोकतांत्रिक और भ्रष्ट पाया।

 डिजिटल भुगतान विभाजन का आगामी दौर राज्य की तमाम पुलिस प्रणालियों (कानून-व्यवस्था, अपराध अनुसंधान, आतंक निरोध, प्रवर्तन निदेशालय, आयकर विभाग इत्यादि) की लोकतांत्रिक परीक्षा का दौर भी सिद्ध होगा।

 इस परीक्षा में दांव पर बहुत कुछ है।

 यहां तक कि हताशा में सरकार के सामने तानाशाही हथकंडों का विकल्प भी खुल जाता है।

, इसके बरक्स लोकतांत्रिक पुलिस की अवधारणा के ‘संवेदी पुलिस सशक्त समाज’ जैसे प्रयोगों के छोटे से छोटे दृष्टान्तों से भी एक नया परिप्रेक्ष्य उभरता है।

 मधुबन पुलिस स्टेशन के आगंतुक कक्ष में गांव की एक महिला अपने पति के साथ आई।

 वह अपने देवर पर अपने साथ दुष्कर्म का गंभीर आरोप लगा रही थी।

 संवेदी प्रोटोकॉल के अनुसार आगंतुक कक्ष की महिला पुलिसकर्मियों ने उसकी काउंसलिंग की।

 इस दौरान उसने स्वतः ही सही घटनाक्रम साझा किया।

 पति और देवर का झगड़ा हुआ था और पति के कहने पर वह देवर को सबक सिखाने के लिए दुष्कर्म का झूठा आरोप लगा रही थी।

 उसने पति से अलग से बात की और दोनों ने आरोप वापस ले लिए।

 मेरा अटूट विश्वास है कि लोकतांत्रिक पुलिस, विकास के मार्ग में जन भागीदारी का कारगर आयाम है।

विकास नारायण राय।

पूर्व डीजी हरियाणा, पूर्व डायरेक्टर, राष्ट्रीय पुलिस अकादमी, हैदराबाद।

@., – विकास नारायण राय।

सौजन्य – दैनिक भास्कर।

