पशुओं के साथ मानवीयता (अमर उजाला)।

(जल्लीकट्टू जानवरों के साथ होने वाली क्रूरता के कारण ही हिंसक नहीं है, बल्कि चंद रुपयों के लिए कई लोग अपनी जिंदगी तक दांव पर लगाकर सांड़ का निशाना बनने को तैयार हो जाते हैं।

)।

राजनीति किस तरह परंपरा के नाम पर हावी होने लगती है, इसका उदाहरण पोंगल के मौके पर आयोजित किया जाने वाला जल्लीकट्टू उत्सव है, जिस पर फिलहाल सर्वोच्च अदालत ने रोक लगा दी है।

 यह खेल ग्रामीण तमिलनाडु में खासा लोकप्रिय है, जहां कुछ महीने बाद ही विधानसभा चुनाव होने वाले हैं और हैरत की बात नहीं कि सत्तारूढ़ अन्नाद्रमुक सहित प्रदेश के सभी प्रमुख दल इस खेल को जारी रखने के पक्ष में हैं।

 सांड़ों को काबू में करने का यह खेल हिंसक होने तक खतरनाक होता है, जिस पर पिछली यूपीए सरकार ने पशु अत्याचार निरोधक अधिनियम, 1960 के प्रावधानों के आधार पर रोक लगा दी थी।

 मगर राज्य सरकार के आग्रह पर एनडीए सरकार ने पिछले हफ्ते अधिसूचना जारी कर कुछ प्रतिबंधों के साथ इस पर लगी रोक हटा ली थी।

, जल्लीकट्टू तमिलनाडु का चार सौ वर्ष से भी पुराना पारंपरिक खेल है, जो फसलों की कटाई के अवसर पर पोंगल के समय आयोजित किया जाता है।

 इसमें सांड़ों की सींगों में सिक्के या नोट फंसाकर रखे जाते हैं और फिर उन्हें भड़काकर भीड़ में छोड़ दिया जाता है, ताकि लोग सींगों से पकड़कर उन्हें काबू में करें।

 कथित तौर पर पराक्रम से जुड़े इस खेल में विजेताओं को नकद इनाम वगैरह भी देने की परंपरा है।

 सांड़ों को भड़काने के लिए उन्हें शराब पिलाने से लेकर उनकी आंखों में मिर्च डाला जाता है और उनकी पूंछों को मरोड़ा तक जाता है, ताकि वे तेज दौड़ सकें।

 यह खेल सिर्फ जानवरों के साथ होने वाली क्रूरता के कारण ही हिंसक नहीं है, बल्कि सच तो यह है कि चंद रुपयों के लिए कई लोग अपनी जिंदगी तक दांव पर लगाकर सांड़ का निशाना बनने को तैयार हो जाते हैं।

 यह कैसा विरोधाभास है कि एक ओर तो हम गाय और बैलों को पशुधन समझते हैं और उनकी पूजा करते हैं, दूसरी ओर उनके साथ ऐसी क्रूरता की जाती है।

 सर्वोच्च अदालत के फैसले से महाराष्ट्र, गुजरात, पंजाब और हरियाणा सहित कई राज्यों में होने वाली बैलगाड़ी स्पर्धा पर भी रोक लग गई है।

 इसमें भी पशुओं के साथ क्रूरता बरती जाती रही है, जिसे किसी भी तरह से जायज नहीं ठहराया जा सकता।

 इस फैसले ने एहसास कराया है कि राजनीति और परंपरा से इतर पशुओं को भी संवेदनशील मानवीय व्यवहार की दरकार है।

,  , सौजन्य :- अमर उजाला ,13.01.2016।

