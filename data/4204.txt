महिलाएं आगे बढेंगी, तभी बदलेगा देश ( हिंदुस्तान : Editorial)।

 =": #0000;"विद्या के मन में महिलाओं की स्थिति को लेकर बेचैनी थी।

 वह एक ऐसा नेपाल चाहती थीं, जहां महिलाओं को बराबरी का हक मिले।

 वह चाहती थीं कि सभी लड़कियां स्कूल जाएं और मनचाहा करियर चुने।

 लोगों को अपनी सरकार चुनने की आजादी मिले।

, उन दिनों नेपाल में राजशाही हुकूमत कायम थी।

 जनता सालों से सत्ता में काबिज शाही परिवार के फरमान कबूल करने को मजबूर थी।

 देश की माली हालत भी काफी खराब थी।

 गरीबी और अशिक्षा ने देश को जकड़ रखा था।

 यह 1960 का दौर था।

 नेपाल के भोजपुर इलाके में विद्या देवी का जन्म हुआ।

 जिस इलाके में वह पली-बढ़ीं, वहां बहुत कम लड़कियां स्कूल जाती थीं।

 जो जाती भी थीं, वह पांचवीं या आठवीं पास करने के बाद मेहनत-मजूदरी करने लगती थीं।

 कुछ लड़कियों को आस-पास के देशों में बतौर घरेलू नौकरानी काम करने के लिए भेज दिया जाता था।

 महिलाओं से मार-पीट आम बात थी।

, विद्या ऐसी जिंदगी बिल्कुल नहीं चाहती थीं।

 वह महिलाओं के हालात बदलना चाहती थीं।

 पिता राम बहादुर पांडेय बेटी की तड़प बखूबी समझते थे।

 वह जानते थे कि शिक्षा के जरिये ही बेटी को बेहतर जिंदगी दी जा सकती है।

 लिहाजा, आर्थिक अभाव के बावजूद विद्या की पढ़ाई जारी रही।

 15 साल की उम्र में ही वह छात्र राजनीति से जुड़ गईं।

 निडर होने के साथ ही वह मुखर वक्ता भी थीं।

 छात्र राजनीति में आने के बाद उनके विचारों को नया आसमान मिला।

 उन्होंने महिला मुद्दों को मजबूती से उठाया।

 सब उनके प्रखर विचार और सहज अंदाज के कायल थे।

, इसके बाद 1978 में वह कम्युमनिस्ट पार्टी ऑफ नेपाल (एमएल) की यूथ लीग से जुड़ गईं।

 बतौर युवा कार्यकर्ता विद्या अक्सर पार्टी कार्यक्रमों में हिस्सा लेने के लिए बाहर जाया करती थीं।

 पार्टी में उनकी पहचान एक जुझारू नेता की बन चुकी थी।

 सबको लगता था कि एक दिन यह लड़की बड़ी नेता बनेगी।

 उन दिनों नेपाल की पंचायती व्यवस्था में शाही परिवार का सीधा दखल था।

 कहने को तो जनता को अपने स्थानीय नेता चुनने का अधिकार था, पर हकीकत में इन नेताओं की जवाबदेही प्रजा की बजाय राजा के प्रति थी।

 विद्या इस तरह की व्यवस्था के सख्त खिलाफ थीं।

 वह जनता को आजादी देने के हक में थीं।

 उन्होंने इस मुद्दे को मजबूती से उठाया।

, इसी दौरान वह अपनी पार्टी के वरिष्ठ नेता मदन भंडारी के संपर्क में आईं।

 दोनों के विचार एक थे, लक्ष्य भी एक ही था।

 दोनों नेपाल के हालात बदलना चाहते थे।

 जल्द ही उनकी दोस्ती हो गई।

 दोस्ती कुछ इस कदर गहरी हुई कि उन्होंने शादी करने का फैसला कर लिया।

 1982 में उनकी शादी हो गई।

 शादी के बाद विद्या ने तय किया कि अब वह अपना पूरा समय परिवार को देंगी।

 हालांकि, तब तक पार्टी में उनका ओहदा काफी बढ़ गया था।

 कई लोग यह भी मानने लगे थे कि विद्या और उनके पति मदन भंडारी एक ही कद के नेता हैं।

 पर विद्या राजनीति छोड़ने का मन बना चुकी थीं।

 उन्होंने खुद को सक्रिय राजनीति से अलग कर लिया।

 दो बेटियों की मां बनने के बाद वह पूरी तरह परिवार की जिम्मेदारियों में मशगूल हो गईं, जबकि पति मदन भंडारी राजनीति में व्यस्त रहे।

 इस समय उनकी एक बेटी डॉक्टर है, जबकि दूसरी पार्टी के लिए काम करती है।

, सब कुछ ठीक चल रहा था कि अचानक पति की सड़क दुर्घटना में मौत हो गई।

 यह 1993 की बात है।

 निजी जीवन में उनके लिए यह बड़ा झटका था।

 इस बीच पार्टी ने उनसे संगठन की जिम्मेदारी संभालने का आग्रह किया।

 एक तरफ बेटियों की परवरिश का मसला था, दूसरी तरफ पार्टी की जिम्मेदारी संभालने का।

 निजी गम को भुलाकर उन्होंने इस चुनौती को स्वीकार किया।

 यह उनकी दूसरी राजनीतिक पारी थी।

 1994 के चुनाव में उन्होंने काठमांडू सीट पर तत्कालीन प्रधानमंत्री कृष्ण प्रसाद भट्टराई को हराकर विजय हासिल की।

 यह सिलसिला थमा नहीं।

 1999 में दोबारा यह सीट जीती।

 माधव कुमार नेपाल की सरकार में वह रक्षा मंत्री बनीं।

, वर्ष 2006 में नेपाल में राजशाही को खत्म करने के लिए आंदोलन हुए।

 विद्या ने तत्कालीन राजा ज्ञानेंद्र के खिलाफ आंदोलन की अगुवाई की।

 उनका प्रभावशाली नेतृत्व बड़ी संख्या में महिलाओं और युवाओं को अपने साथ जोड़ने में कामयाब रहा।

 पार्टी में उनकी हैसियत बढ़ती गई।

 अप्रैल 2006 में राजा ने सत्ता छोड़ने का फैसला किया।

 नेपाल में लोकतांत्रिक व्यवस्था के लिए रास्ता खुल गया।

 यह विद्या के जीवन का सबसे सुखद पल था।

 पर इस बीच उनकी सेहत खराब रहने लगी।

 पता चला कैंसर है।

 यह बीमारी उनके हौसले को डिगा नहीं पाई।

 एक तरफ इलाज चलता रहा, दूसरी तरफ विद्या अपने राजनीतिक संघर्ष के साथ आगे बढ़ती गईं।

, उन्होंने सरकार में महिलाओं को एक-तिहाई आरक्षण की मांग उठाई, जिसने सबने स्वीकार किया।

 उनका कहना है कि अगर राजनीति में महिलाओं की हिस्सेदारी बढ़ेगी, तो महिलाओं के हक में फैसले हो सकेंगे।

 फैसले सही होंगे, तो देश के हालात जरूर बदलेंगे।

 इसी सप्ताह विद्या ने नेपाल की राजनीति में एक नया इतिहास रच दिया।

 नेपाली राजनीति में उन्होंने वह ओहदा हासिल किया, जो आज तक किसी नेपाली महिला को नहीं मिला।

 वह नेपाल की पहली महिला राष्ट्रपति बन गई हैं।

 उनकी ताजपोशी ने नेपाल की महिलाओं में एक नई उम्मीद जगाई है।

 राष्ट्रपति बनने के बाद विद्या ने यकीन दिलाया है कि वह महिलाओं के हालात बदलेंगी।

सौजन्य :- हिंदुस्तान, 1.11.2015,विद्या देवी भंडारी (नेपाल की पहली महिला राष्ट्रपति)।

