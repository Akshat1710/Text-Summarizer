आतंकी हमले के समाचार प्रसारण में ब्रिटिश मीडिया की भूमिका लाजवाब (बिजनेस स्टैंडर्ड)।

वनिता कोहली खांडेकर, लंदन एक से अधिक कारणों से मेरे दिमाग में छाया हुआ है।

 ब्रिटिश शासन व्यवस्था के केंद्र वेस्टमिंस्टर पर हुए आतंकी हमले की रिपोर्टिंग के साथ ही ब्रिटेन के नेताओं और समाचार मीडिया दोनों की प्रतिक्रिया भी काफी गंभीर और गरिमापूर्ण थी।

 आम तौर पर भारतीय समाचार मीडिया में इस तरह की घटनाओं पर दिखने वाला किसी तरह का कट्टर राष्ट्रवादी उभार और जोरशोर से भाषणबाजी भी ब्रिटेन में नदारद दिखी।

 आतंकी हमले के कई घंटे बीत जाने के बाद भी बीबीसी ने न तो हमलावर की पहचान को लेकर किसी तरह की अटकलें लगाईं और न ही हमले में मारे गए और घायल हुए लोगों की संख्या को लेकर कोई अनुमान लगाया।

 ब्रिटिश मीडिया ने इसके बारे में आधिकारिक जानकारी सामने आने का ही इंतजार किया।

 किसी आतंकी घटना की रिपोर्टिंग के मामले में यह अच्छी पत्रकारिता का एक शानदार नमूना था जिसे भारतीय टेलीविजन चैनलों के लिए भी अनिवार्य कर दिया जाना चाहिए।

 भारत में तो समाचार चैनल आतंकी घटना के तत्काल बाद खुद ही सुरक्षा में चूक, अफवाहों और गलत खबरों को परोसने में लग जाते हैं।

 मीडिया की प्रवृत्तियों होने वाले एक सम्मेलन में शिरकत करने के लिए ही मैं इस आतंकी हमले के एक हफ्ते पहले लंदन पहुंची थी।

 मीडिया उद्योग की प्रमुख हस्तियों से मुलाकात के अलावा मैंने गॉर्डियन अखबार के सम्मेलन में हिस्सा भी लिया।

 ब्रिटेन के इस प्रमुख समाचारपत्र की तरफ से आयोजित सम्मेलन का विषय यह था कि मीडिया उद्योग प्रकाशक और पाठक, ब्रांड और उपभोक्ता तथा एजेंसी और ब्रांड के बीच भरोसे की बहाली की शुरुआत किस तरह से कर सकता है।

न्यूयॉर्क यूनिवर्सिटी के ग्रैजुएट स्कूल ऑफ जर्नलिज्म में प्रोफेसर जेफ जार्विस ने इस सम्मेलन की शुरुआत काफी अच्छी तरह की।

 जार्विस मीडिया छात्रों का पढ़ाने के साथ ही प्रकाशकों और विभिन्न प्लेटफॉर्मों के बीच सामंजस्य स्थापित करने का भी काम करते रहे हैं।

 वह वेब दुनिया के पूरी तरह स्वतंत्र होने के पैरोकार हैं और ट्विटर या फेसबुक जैसे किसी भी प्लेटफॉर्म पर ऑनलाइन सामग्री को संपादित करने या क्यूरेट करने को गलत मानते हैं।

 उनका मानना है कि इंटरनेट का उपभोक्ता होने के नाते यह हमारी जिम्मेदारी है कि हम इसके इस्तेमाल के बारे में सभ्यता के मानक विकसित करें।

 हालांकि भारत में सोशल मीडिया पर बड़ी संख्या में मौजूद शेखी बघारने वाले लोगों से ऑनलाइन सभ्यता को लेकर किसी चर्चा के बारे में सोचा भी नहीं जा सकता है।

 एक और सत्र में यूरोपीय संघ से अलगाव के मुद्दे पर हुए जनमत संग्रह से सीखे गए सबक पर चर्चा हुई।

 इस सत्र में ब्रिटेन के पूर्व प्रधानमंत्री डेविड कैमरन के रणनीतिकार रहे अमित गिल के भी विचार सुनने को मिले।

 पैनल के दूसरे सदस्य पॉल स्टीफेंसन थे जो यूरोपीय संघ से अलगाव के लिए चलाए गए अभियान के संचार प्रभारी बनाए गए थे।

इन सब चर्चाओं में मुझे सबसे ज्यादा पसंद कृत्रिम बुद्धिमत्ता के उभार पर आयोजित सत्र आया।

 इस सत्र में इस सवाल का जवाब तलाशने की कोशिश की गई कि कृत्रिम बुद्धिमत्ता बढऩे से मीडिया के लिए नई चुनौती पैदा हुई है या यह एक अवसर है।

 इस मुद्दे पर हुई चर्चा काफी मजेदार साबित हुई।

 इसी तरह यूनिवर्सिटी कॉलेज लंदन में कारोबारी मनोविज्ञान के प्रोफेसर टॉमस चैमरो-प्रेम्यूजिक का सत्य के मनोविज्ञान विषय पर दिया गया उद्बोधन भी दिलचस्प रहा।

 प्रोफेसर टॉमस ने अपने भाषण में उन मुद्दों पर रोशनी डाली जो सूचना उद्योग से जुड़े हरेक शख्स को रोमांचित करते हैं।

 आखिर मुक्त इंटरनेट हमारी मौजूदा धारणाओं को विखंडित करने के बजाय उन्हें पुष्ट करने में ही मददगार क्यों साबित होता है।

 इसकी वजह से एक उपभोक्ता के तौर पर हम सभी संकीर्ण विचार वाले बनते जाते हैं।

 प्रोफेसर टॉमस ने धारणा बनाने में मुक्त इंटरनेट की भूमिका और उससे बचने के उपायों पर भी रोशनी डाली।

वीडियो ब्लॉगिंग (व्लॉगिंग) से संबंधित मुद्दे पर भी इस सम्मेलन में विचार किया गया।

 वीडियो बनाने वाले भारतीय सृजनकारों को भी इन मुद्दों पर सोचने की जरूरत है।

 ब्रांड व्लॉगरों के साथ जुडऩा पसंद करते हैं और इसी से व्लॉगरों की कमाई भी होती है।

 लेकिन व्लॉग में ब्रांडेड या गैर-ब्रांडेड सामग्री का स्पष्ट तौर पर कोई जिक्र नहीं होता है।

 वीडियो ब्लॉगिंग चलाने वालों ने नियमन से जुड़े मसलों को भी उठाया।

हालांकि सम्मेलन में कुछ निराशाजनक अनुभव भी हुए।

 मसलन, मुझे ग्राहक और एजेंसी के बीच के संबंधों पर आधारित सत्र का दो वजहों से बड़ी बेसब्री से इंतजार था।

 पहला, इस साल की शुरुआत में दुनिया की अग्रणी विज्ञापनदाता कंपनी प्रॉक्टर ऐंड गैम्बल के मार्केटिंग प्रमुख ने मीडिया एजेंसियों से अधिक पारदर्शिता बरतने या फिर कारोबार गंवाने का जोखिम उठाने के लिए तैयार रहने को कहा था।

 दूसरा, पिछले साल अमेरिकी विज्ञापन उद्योग में मीडिया पारदर्शिता के मसले पर के2 इंटेलीजेंस की तरफ से किए गए अध्ययन के नतीजे थे।

 उस अध्ययन में पाया गया था कि प्रिंट, टीवी, ऑनलाइन कंपनियों समेत तमाम मीडिया संगठन विज्ञापन एजेंसियों या संबद्ध फर्मों को छूट देते हैं।

 यह छूट या तो नकदी, पेशेवर शुल्क या मुफ्त मीडिया के रूप में दी जाती है।

 यह छूट (रिबेट) अमेरिकी मीडिया कंपनियों के कुल खर्च का 1.67 फीसदी से लेकर 20 फीसदी तक पाया गया।

 यह रकम आम तौर पर विज्ञापनगदाताओं को हस्तांतरित नहीं की जाती है।

 लेकिन गॉर्डियन मीडिया सम्मेलन में इस मुद्दे पर हुई चर्चा थोड़ी भी रोचक नहीं रही और उसमें किसी भी मसले पर विस्तार से बात नहीं की गई।

इसी तरह मेट्रिक्स पर आयोजित सत्र भी काफी खीझ पैदा करने वाला था।

 मीडिया में कई तरह के मेट्रिक्स हैं और उनकी अधिकता होने से मार्केटिंग कंपनियों के सामने दुविधा खड़ी होती है।

 भले ही कुछ सत्रों की चर्चा का स्तर मिला-जुला रहा लेकिन बहस के मुद्दे तो एकदम सटीक थे।

 दुनिया में काफी तेजी से बढ़े रहे ऑनलाइन बाजार भारत को भी सच, वास्तविकता, विरूपण, तकनीक और फर्जी खबर जैसे बिंदुओं का सामना करने का तरीका सीखना होगा।

, सौजन्य- बिजनेस स्टैंडर्ड।

