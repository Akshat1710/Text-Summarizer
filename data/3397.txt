संपादकीय : ट्रंप की टेढ़ी नीतियां (नईदुनिया)।

डोनाल्ड ट्रंप की नीतियों से दुनिया में हड़कंप मचा है।

 इतना कि संयुक्त राष्ट्र महासचिव को चिंता जतानी पड़ी है।

 ट्रंप प्रशासन ने सात मुस्लिम बहुल देशों के आव्रजकों के अमेरिका आने पर रोक लगा दी।

 चूंकि रोक मजहब को आधार बनाकर लगाई गई, अत: उससे विवेकशील विश्व जनमत आहत हुआ।

 इसी भावना को स्वर देते हुए संयुक्त राष्ट्र महासचिव एंतोनियो गुतेरेस ने कहा कि धर्म या नस्ल पर आधारित सीमा संबंधी नीतियां उन मूलभूत सिद्धांतों एवं उसूलों के खिलाफ हैं, जिन पर हमारे समाज आधारित हैं।

 दरअसल, ट्रंप अपने ‘अमेरिका फर्स्ट नारे पर खुलकर अमल कर रहे हैं।

 अपने देश को आतंकवाद से सुरक्षित बनाने के लिए उन्होंने सात मुस्लिम बहुल देशों के लोगों पर चाबुक चलाया।

 उसके बाद उनके एजेंडे पर अपने देशवासियों को आर्थिक (यानी रोजगार की) सुरक्षा देना है।

 इसके लिए वे ऐसा कार्यकारी आदेश जारी करने की तैयारी में हैं, जिससे भारतीय तकनीकी कर्मियों का अमेरिका में प्रवेश कठिन हो जाएगा।

 इरादा एच1बी वीजा जारी करने के नियमों में बदलाव का है।

 ये वीजा पाने वालों में अनुमानत: 70 फीसदी भारतीय होते हैं।

 इस वीजा की मांग इतनी ज्यादा है कि इसका आवंटन लॉटरी के जरिए होता रहा है।

 अब इस वीजा को नियंत्रित करने के लिए ह्वाइट हाउस ने एक कार्यकारी आदेश तैयार किया है।

 साथ ही अमेरिकी संसद के निचले सदन (प्रतिनिधि सभा) में एक बिल पेश हुआ है, जिसमें लॉटरी सिस्टम खत्म कर वीजा देने के क्रम में उन कंपनियों को प्राथमिकता देने की बात कही गई है, जो अधिकतम तनख्वाह दें।

 इसका नतीजा होगा कि कंपनियों के लिए बाहरी तकनीकीकर्मी लाना फायदेमंद नहीं रह जाएगा।

, भारत के सूचना तकनीक उद्योग की प्रशिक्षित-कर्मियों और सॉफ्टवेयर उद्योग के (खासकर अमेरिका) निर्यात पर काफी निर्भरता है।

 अब वहां ‘अमेरिका फर्स्ट नीति के तहत इस पर लगाम लगी, तो भारतीय आईटी उद्योग को भारी नुकसान होगा।

 इससे अमेरिका को वास्तव में क्या लाभ होगा, यह साफ नहीं है।

 मगर ट्रंप फिलहाल लाभ-हानि के ठोस आकलन के आधार पर चलते नहीं दिखते।

 फिलहाल वे अपने उन मतदाताओं को संतुष्ट करने की फिराक में हैं, जिनके समर्थन से राष्ट्रपति चुनाव में उन्हें अप्रत्याशित जीत हासिल हुई।

 उनकी स्थानीय भावनाओं के मुताबिक वे अपनी नीतियों को ढाल रहे हैं।

, आशंका है कि उनके ऐसे कदमों से दुनिया को क्षति पहुंचेगी।

 कूटनीति और अर्थनीति के स्थापित कायदों के लिए ट्रंप प्रशासन की नीतियों से भारी चुनौती पैदा हो रही है।

 भारत भी इससे अछूता नहीं रहने वाला।

 तो ‘इंडिया फर्स्ट के नारे के साथ भारत में सत्ता में आए नरेंद्र मोदी के सामने भी इससे एक बड़ी चुनौती सामने आई है।

 इस दौर में भारतीय हितों की रक्षा उनकी सरकार किस तरह करती है, इस पर निगाहें टिकी रहेंगी।

 फिलहाल, वैश्विक प्रतिक्रिया से साफ है कि विश्व जनमत तेजी से ट्रंप के खिलाफ हो रहा है।

 और यही एक उम्मीद की किरण है।

, सौजन्य- नईदुनिया।

