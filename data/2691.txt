प्रतिरोध की नई संस्कृति (दैनिक जागरण)।

राजीव सचान, दिल्ली विश्वविद्यालय के रामजस कॉलेज में छात्रों के दो गुटों के बीच हुई हिंसक झड़पों ने जेएनयू के उस घटनाक्रम की याद दिला दी जिसमें ‘भारत तेरे टुकड़े होंगे’ के नारे लगे थे और अफजल के ‘कातिलों’ के जिंदा होने पर शर्मिंदगी व्यक्त की गई थी।

 जेएनयू के उस घटनाक्रम के दो अहम किरदार थे उमर खालिद और कन्हैया कुमार।

 बीते सप्ताह रामजस कालेज के शिक्षकों ने ‘प्रतिरोध की संस्कृति’ विषय पर सेमिनार के लिए वक्ताओं का चयन करते समय उमर खालिद को बेहतर पाया।

 तर्क यह दिया गया कि इस विषय पर वक्तव्य देने के लिए उसका चयन इसलिए किया गया है, क्योंकि उसकी पीएचडी का विषय आदिवासियों पर केंद्रित है।

 यह विवाद को निमंत्रण देने की कोशिश के अलावा और कुछ नहीं कि ‘प्रतिरोध की संस्कृति’ पर विमर्श के लिए उमर खालिद का चयन किया जाए और वह भी यह जानते हुए कि उस पर ‘राष्ट्रद्रोह’ का आरोप है।

 नि:संदेह ऐसा भी नहीं है कि उमर खालिद ने अपनी पीएचडी पूरी कर ली हो और उसके शोध को उत्कृष्ट पाया गया हो।

 उमर खालिद का विरोध होना स्वाभाविक था और वह हुआ भी।

 इस विरोध के औचित्य को आधारहीन साबित करने के लिए यह प्रचारित किया गया कि आपत्ति के बाद उमर खालिद के आमंत्रण को रद कर दिया गया था, लेकिन यह मानने के अच्छे-भले कारण हैं कि विरोध के बावजूद उमर खालिद को मंच उपलब्ध कराने की तैयारी थी।

 इसी कारण अखिल भारतीय विद्यार्थी परिषद (एबीवीपी) के सदस्य आक्रामक थे।

 यह संभव है कि यह आक्रामकता अराजकता में तब्दील हुई हो, लेकिन इसके जवाब में देश विरोधी नारेबाजी को घोर अराजकता के अलावा और कुछ नहीं कहा जा सकता।

 विडंबना यह है कि यह कोई नहीं पूछ रहा कि वामपंथी छात्र संगठनों ने उमर खालिद के विरोध का जवाब देश विरोधी नारों से देना क्यों जरूरी समझा।

 यदि अखिल भारतीय विद्यार्थी परिषद का विरोध अराजकता में तब्दील हुआ तो यही काम वामपंथी छात्र संगठनों ने भी किया।

 दोनों की भिड़ंत में िकसी एक पक्ष को स्याह और दूसरे को सफेद रूप में देखना मुश्किल है, लेकिन ऐसा ही अधिक किया जा रहा है।

जेएनयू में कश्मीर के साथ मणिपुर की आजादी के नारे लगे थे तो रामजस कालेज में कश्मीर के साथ बस्तर की भी आजादी के नारे लगे।

 क्या उमर खालिद ने आदिवासियों पर शोध करते हुए यही पाया है कि बस्तर के लोग आजादी चाह रहे हैं।

 किसी के लिए यह समझना मुश्किल है कि प्रतिरोध की यह कौन सी संस्कृति है जिसमें कश्मीर और बस्तर की आजादी के नारे लगाए बगैर बात पूरी नहीं होती।

 यह सही है कि आरोप साबित न होने तक हर शख्स बेगुनाह है और राष्ट्रद्रोह के आरोपी को भी अपनी बात कहने का अधिकार है, लेकिन किसी को इस मुगालते में भी नहीं रहना चाहिए कि ऐसे शख्स का विरोध नहीं होगा।

 रामजस कालेज के जिन शिक्षकों ने उमर खालिद को वक्ता के तौर पर आमंत्रित किया वे या तो मुगालते में थे या फिर हवा का रुख भांपने की कोशिश कर रहे थे।

 उन्हें यह अच्छे से पता होना चाहिए था कि उमर खालिद को महिमामंडित करने का विरोध होगा।

प्रतिरोध की संस्कृति विषय पर उमर खालिद को बतौर वक्ता आमंत्रित करना वैसी ही हरकत है जैसे कोई ‘राजनीतिक संवाद की संस्कृति’ विषय पर आजम खान या साक्षी महाराज को अध्यक्षीय भाषण के लिए बुलाए।

 दुर्भाग्य से अब ऐसा ही होने लगा है।

 सभाओं-संगोष्ठी और साहित्य उत्सवों में विवादास्पद व्यक्तियों को मेहमान बनाने का चलन जोर पकड़ रहा है।

 कन्हैया कुमार ऐसे आयोजनों का एक स्थाई चेहरा बन गया है।

 हैरत नहीं कि उमर खालिद को भी ऐसा ही चेहरा बनाने की कोशिश के तहत रामजस कॉलेज के शिक्षकों ने बतौर वक्ता उसका चयन किया हो।

 दोनों की ‘विद्वता’ का अनुमान इससे लगाया जा सकता है कि कन्हैया की समझ यह कहती है कि 1984 के दंगे गुजरात के दंगों से कम संगीन थे और उमर खालिद का यह मानना है कि भला सुप्रीम कोर्ट के जज कौन होते हैं अफजल को दोषी ठहराने वाले।

 ऐसे युवा ‘विद्वानों’ की पौध को किस तरह खाद-पानी दिया जा रहा है, इसका सटीक उदाहरण दिल्ली विश्वविद्यालय की एक छात्रा गुरमेहर कौर हैं।

 सीताराम येचुरी और अरविंद केजरीवाल सरीखे नेताओं और वामपंथी छात्र संगठनों के साथ-साथ अखिल भारतीय विद्यार्थी परिषद के विरोध में खड़े अन्य लोग इन दिनों गुरमेहर कौर से उसी तरह गर्वित हैं जैसे एक समय वे कन्हैया कुमार से थे।

 गुरमेहर ने अखिल भारतीय विद्यार्थी परिषद के खिलाफ मोर्चा खोल रखा है।

 उनका गुणगान इस कारण हो रहा है, क्योंकि अपनी वायरल हुई फेसबुक पोस्ट में वह यह कह रही हैं कि उन्हें एबीवीपी से डर नहीं और देश के सारे छात्र उनके साथ हैं।

 नि:संदेह बहुत से छात्र एबीवीपी से सहमत नहीं होंगे-ठीक वैसे ही जैसे तमाम छात्रों को वामपंथी छात्र संगठन रास नहीं आ रहे, लेकिन यह मानने का कोई तुक नहीं कि रामजस कालेज की घटना के कारण देश के सभी छात्र एबीवीपी के खिलाफ हो गए हैं, जैसा कि गुरमेहर ने इंगित किया है।

 गुरमेहर की एक पहचान यह भी है कि वह कारगिल शहीद सैनिक की बेटी है।

 वह इसके पहले तब चर्चा में आई थीं जब उन्होंने इस आशय का संदेश पोस्ट किया था कि उनके पिता को पाकिस्तान ने नहीं, युद्ध ने मारा था।

शहीद सैनिक की बेटी होने के नाते वह सम्मान की पात्र हैं,लेकिन इसका यह मतलब भी नहीं हो सकता कि उनकी आधारहीन बातों को स्वीकार कर लिया जाए।

 वह कारगिल युद्ध में शहीद अपने पिता को लेकर वैसी ही बात कर रही हैं जैसे कोई यह कहे कि अमुक सांप के काटने से नहीं, जहर से मरा या फिर लोग नदी में नहीं, पानी में डूबने से मरते हैं।

 कोई शहीद की बेटी है तो इसका मतलब नहीं हो सकता कि यदि वह पाकिस्तान को दुनिया का सबसे शांतिप्रिय देश बताने लगे तो उसे सही मान लिया जाए।

 क्रिकेटर वीरेंद्र सेहवाग ने गुरमेहर को यह सही जवाब दिया कि दो तिहरे शतक उन्होंने नहीं, उनके बैट ने लगाए थे।

 जैसे हर चमकती चीज सोना नहीं होती वैसे ही सोशल मीडिया पर वायरल होने वाली प्रत्येक सामग्री सच्चाई का वाहक नहीं होती, लेकिन मुश्किल यह है कि अब असहमति को ट्रोलिंग की संज्ञा देने में देर नहीं की जाती।

 शायद यह भी प्रतिरोध की नई संस्कृति है।

 लेखक दैनिक जागरण में एसोसिएट एडीटर हैं , सौजन्य- दैनिक जागरण।

