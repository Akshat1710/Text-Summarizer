टैलंट के सहारे (नवभारत टाइम्स)।

जानी-मानी रियल एस्टेट कन्सल्टिंग फर्म सीबीआरई के ताजा सर्वे ने बताया है कि आज भी दुनिया की 75 फीसदी बहुराष्ट्रीय कंपनियां आउटसोर्सिंग के लिहाज से भारत को ही सबसे ज्यादा पसंद करती हैं।

 हाल के दिनों में नोटबंदी ने जो अनिश्चितता पैदा की उसका असर जरूर पड़ा है, अमेरिका में ट्रंप प्रशासन की नीतियों से भी उनकी आशंकाएं बढ़ी हैं मगर जानकार इस बात को समझते हैं कि यह स्थायी कारक नहीं हो सकते।

, हालांकि कार्यभार संभालने के बाद ट्रंप ने भी अपने रुख में थोड़ा लचीलापन दिखाया है लेकिन यह बात भी अपनी जगह सही है कि दुनिया की तमाम बड़ी कंपनियों का बिजनेस सेंस किसी एक सरकार के फैसले से निर्देशित नहीं होता।

 उनका सारा कारोबार प्रॉफिट की संभावनाओं पर निर्भर करता है।

 स्वाभाविक है कि दुनिया की तमाम महत्वपूर्ण बहुराष्ट्रीय कंपनियों की नजरें भारत जैसे देशों पर हैं जहां उनका काम कम लागत में पूरा हो जाएगा।

, सर्वे के मुताबिक इन कंपनियों की नजरों में बेंगलुरु, मुंबई और दिल्ली-एनसीआर सबसे पसंदीदा शहर हैं।

 भारतीय अर्थव्यवस्था की मजबूती और सुधारों का आगे बढ़ता सिलसिला इन कंपनियों के आकर्षित होने की प्रमुख वजह मानी जा रही है।

 खास तौर पर यहां का निरंतर फैलता टैलंट पूल।

, अमेरिकी प्रशासन अपने नियम कानूनों में फेरबदल कर के यहां के लोगों का वहां जाना तो रुकवा सकता है, वहां विदेश से आए लोगों से काम लेने पर तरह-तरह की पाबंदियां भी लगवा सकता है लेकिन प्रतिस्पर्धी कंपनियों से कड़ी टक्कर ले रही वहां की बहुराष्ट्रीय कंपनियां कोई न कोई रास्ता तो ऐसा निकालेंगी ही जिससे वह मार्केट में अपनी पकड़ बनाए रखें।

 यह एक ऐसा बिंदु है जहां क्वॉलिटी को ग्राहक मिल ही जाते हैं।

अगर भारत के आईटी प्रफेशनल्स अपना दबदबा बनाए रखते हैं तो वह जहां रहेंगे वहां काम आएगा।

 साथ ही इन कंपनियों को आकर्षित करने लायक स्थितियां तैयार करने की जिम्मेदारी भारत सरकार को निभानी होगी।

 इनके रास्ते से जटिलताओं के अवरोध हटाने होंगे।

 अगर सरकार ने इस मोर्चे पर कुशलता दिखाई तो भारतीय अर्थव्यवस्था के ‘स्ट्रॉन्ग फंडामेंटल्स’ काम आएंगे और यह कठिन दौर पार करना ज्यादा मुश्किल नहीं होगा।

, सौजन्य- नवभारत टाइम्स।

