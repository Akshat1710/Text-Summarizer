विकासवादी राष्ट्रवाद की जरूरत ( हिन्दुस्तान : Editorial)।

भारत में इस समय सबसे बड़ी दिक्कत ‘भारतीयों’ को है।

 भारतीय से मेरा आशय महाराज भरत के वंशजों से नहीं, बल्कि उन लोगों से है, जो हजारों साल से गंगा-यमुना के दोआब में साथ रहते आए हैं।

 आजकल उन्हें चोट पहुंचाने वालों की बन आई है।

 शुक्रवार को सुबह साहित्य अकादेमी की बैठक से पहले तमाम नामचीन साहित्यकारों ने मार्च निकाला।

 उनका आरोप है कि इधर के दिनों में कट्टरपंथी हावी हो गए हैं और सरकारी संस्थाओं से लेकर सड़कों तक आजादी से अपनी आवाज बुलंद करने वालों को कष्ट पहुंचाया जा रहा है।

 वे कर्नाटक के साहित्यकार कलबुर्गी की हत्या की दुहाई देते हैं।

 उनके पास अन्य हिंसक घटनाओं की भी फेहरिस्त है।

 उनके विरोध में कुछ लोगों ने समानांतर प्रदर्शन किया।

 वे लोग आरोप लगा रहे थे कि ये साहित्यकार बेवजह का बखेड़ा खड़ा कर रहे हैं।

 कमाल यह है कि दोनों में से कोई भी पूरा सच नहीं बोल रहा।

, तर्को की चाशनी में अर्धसत्य लपेटकर जनता को वैचारिक अफीम का ‘ओवर डोज’ देने की कोशिश की जा रही है।

 आप सड़क चलते किसी आम आदमी से पूछें कि क्या वह वामपंथी, दक्षिणपंथी या मध्यमार्गी है, तो अधिकतर से जवाब मिलेगा- ‘जनाब, मैं हिन्दुस्तानी हूं और चैन से रहना चाहता हूं।

’ पिछले कुछ दिनों की घटनाओं पर गौर कीजिए।

 आप पाएंगे कि हुकूमत और आम आदमी का ध्यान मुख्य मुद्दों से भटकाने की कोशिश की जा रही है।

 अफसोस इस बात का है कि चिनगारियां हम पैदा करते हैं, उसे हवा परदेस में बैठे देश के दुश्मन देते हैं।

 पंजाब की ताजा घटनाएं इसका उदाहरण हैं।

 वहां एक पवित्र ग्रंथ को अपमानित करने की कोशिश की गई।

 इससे उबाल पैदा हुआ।

 पुलिस ने गोलियां चलाईं।

 दो लोग मारे गए।

 मामला भड़कता चला गया।

 अर्धसैनिक बल लगाने पड़े।

 एक बार फिर अलगाव और आपसी नफरत का कसैलापन पंजाबियों का दिल दुखाने लगा।

 पुलिस ने जांच के दौरान पाया कि आरोपियों में से कुछ ऑस्ट्रेलिया में बैठे संदिग्ध लोगों के साथ लगातार बातचीत कर रहे थे।

 जांच एजेंसियां हक्का-बक्का हैं कि शुरुआती सुबूत इस मामले में आईएसआईएस का हाथ होने के संकेत देते हैं।

 यह ठीक है कि आईएस अभी तक भारत में कोई बड़ा कारनामा नहीं कर सका है, पर यह भी सच है कि उसका प्रचार तंत्र हमारे कुछ नौजवानों को बरगलाने में कामयाब रहा है।

 कश्मीर में उसके झंडों का प्रदर्शन, पश्चिमी और दक्षिणी राज्यों से कुछ युवकों का सीरिया पलायन या इसकी कोशिश इसके उदाहरण हैं।

, खैरियत है कि आईएस जिन लोगों की सहानुभूति जीतना चाहता है, वही इसके खिलाफ हैं।

 इस बात के पुख्ता सुबूत हैं कि जिन नौजवानों को बरगलाने की कोशिश की गई, उनके मां-बाप अथवा अन्य सगे-संबंधी बिला संकोच पुलिस के पास पहुंचे और कहा कि इस अनर्थ को रोकिए।

 खतरा इस बात का है कि अफवाहों और आशंकाओं की जहरीली नागफनी बोने वाले कहीं ऐसे अमनपसंद और जिम्मेदार लोगों के मन में कांटे रोपने में कामयाब न हो जाएं।

 दादरी की घटना इसका उदाहरण है।

 वहां क्या हुआ।

 एक ग्रामीण अखलाक को गोमांस भक्षण की अफवाह फैलाकर मार डाला गया।

 जांच में पाया गया कि उसके रेफ्रिजेटर में जो मांस मिला, वह गाय का नहीं था।

 जाहिर है, निजी खुन्नस के लिए धर्म का इस्तेमाल किया गया।

 यह मामला उस गांव तक ही सीमित रह गया होता, अगर ओवैसी, संगीत सोम और उन जैसे लोग वहां घड़ियाली आंसू बहाने के लिए न पहुंचने लगते।

 कुछ नेता तो अपने पीछे ऐसे अलंबरदार छोड़ गए, जो वहां सहानुभूति के नाम पर जहर घोल सकें।

 गांव वालों और स्थानीय प्रशासन ने उन्हें खदेड़ दिया।

 इस सबके जरिए एक तीर से कई शिकार किए जा रहे थे।

, लखनऊ और दिल्ली के हुक्मरां वैचारिक तौर पर एक-दूसरे के विरोधी हैं, लेकिन ये दोनों ऐसे सियासी सूरमाओं के निशाने पर थे।

 ऐसा नहीं है कि आग लगाने वाले किसी खास धर्म, जाति, संप्रदाय अथवा विचारधारा से जुड़े हैं।

 बड़बोले लोग हमेशा से भारत के लिए आफत का सबब रहे हैं।

 वे एक बार फिर सक्रिय हो गए हैं।

 सुधींद्र कुलकर्णी का मुंह काला कर शिवसेना क्या साबित करना चाहती थी।

 इसी तरह, कश्मीर के विधायक इंजीनियर राशिद के मुंह पर प्रेस क्लब ऑफ इंडिया में कालिख पोतकर एक गुमनाम से संगठन ने खुद को बहुसंख्यकों का प्रतिनिधि बताने और जताने की कोशिश की।

 बात यहीं रुक जाती, तो गनीमत थी।

 कुलकर्णी और इंजीनियर ने तत्काल कालिख पोंछने की कोशिश नहीं की।

 मीडिया के हमेशा और हर जगह उपलब्ध हो जाने वाले कैमरों का उन्होंने करीने से इस्तेमाल किया।

 कुलकर्णी चिंतक और विचारक होने के साथ राजनीति में हाथ आजमाते रहे हैं।

 इंजीनियर साहब विधायक हैं और राजनीतिज्ञ होने के अलावा अब चिंतक-विचारक का चोला पहनने की फिराक में हैं।

 इन दोनों तत्वों का घालमेल किस तरह लोगों का ध्यान बंटाकर उन्हें भड़काने की कोशिश कर रहा है, इसका एक और उदाहरण।

 गोमांस का मामला दादरी से शुरू हुआ और बिहार तक जा पहुंचा।

 मसला ठंडा पड़ रहा था कि अचानक विश्व ¨हदू परिषद के अंतरराष्ट्रीय कार्यकारी अध्यक्ष डॉ. प्रवीण तोगड़िया प्रकट हो गए।

 उन्होंने ऐलान कर दिया कि गो-हत्यारों को मुलायम, अखिलेश और नरेंद्र मोदी भी नहीं बचा सकते।

, यह तब है, जब राष्ट्रपति, प्रधानमंत्री और गृह मंत्री सामाजिक सद्भाव पर अपना नजरिया साफ कर चुके हैं।

 भाजपा अध्यक्ष अमित शाह भी संगीत सोम और साक्षी महाराज जैसे बड़बोलों को बुलाकर नसीहत दे चुके हैं।

 राजनाथ सिंह ने तो ऐसे शब्दवीरों को जमकर झाड़ भी पिलाई।

 उन्होंने नसीहत दी कि मंत्री और नेता सोच-समझकर बोलें।

क्या सत्तासीनों की यह नेकनीयती कारगर होगी।

 आपको याद होगा।

 अटल बिहारी वाजपेयी ने जब राम जन्मभूमि आंदोलन की आंच से उपजी भावनाओं के बीच सरकार बनाई थी, तब उन्हें तोगड़िया के पुराने ‘बॉस’ अशोक सिंहल और उनके साथियों ने काफी तंग किया था।

 अब नरेंद्र मोदी के विकास के एजेंडे से ध्यान बंटाने के लिए अलग किस्म का कोरस गाया जा रहा है।

 इसमें विपक्षियों के सुर में शिवसेना और विहिप जैसे तथाकथित सहयोगी संगठनों के सुर मिले हुए हैं।

 हम जानते हैं।

 ऐसे तत्वों से आनन-फानन में छुट्टी पा लेना किसी हुकूमत के लिए संभव नहीं।

 फिर केंद्र सरकार अकेली ऐसे लोगों की शिकार नहीं है।

 याद करें, दादरी की हलचल के दौरान आजम खान मुसलमानों की सुरक्षा के लिए संयुक्त राष्ट्र संघ तक जाने की बात कह बैठे थे।

 बाद में प्रदेश सरकार और पार्टी ने इसे ठंडा करने की कोशिश की।

 शंकालु इस तरह की बयानबाजी को नूरा-कुश्ती मानते हैं।

 इससे राजनीति और राजनेताओं की साख धुंधली होती है।

अब समय आ गया है कि जब हुकूमतें विकास के एजेंडे पर काम करें, तब राजनीतिक, धार्मिक और सामाजिक संगठनों से जुड़े लोग इसे राष्ट्रीय कर्तव्य समझकर रोड़े न अटकाएं।

 हम कब तक सिर्फ भारत-पाक क्रिकेट अथवा सीमा पर खूनी झड़पों के दौरान एक राष्ट्र होने का परिचय देते रहेंगे।

 अब हमारी राष्ट्रीयता को विकास की भी दरकार है।

सौजन्य :- हिन्दुस्तान , 25.10.2015, शशि शेखर।

