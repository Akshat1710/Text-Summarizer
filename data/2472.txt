नोटबंदी के विरुद्ध प्रस्ताव (दैनिक जागरण)।

ममता बनर्जी की सरकार ने पिछले सप्ताह बहुमत के आधार पर विधानसभा से नोटबंदी वापस लेने का प्रस्ताव पारित करा लिया।

 लेकिन इस मुद्दे पर विपक्ष के साथ जिस तरह सत्ता पक्ष के तालमेल का अभाव देखा गया उससे कुछ सवाल खड़े हुए हैं।

 इसमें कोई दो राय नहीं कि विपक्ष की सहमति लेने के बाद ही सरकार की ओर से विधानसभा में नोटबंदी वापस लेने के लिए प्रस्ताव पेश किया गया।

 इसलिए कि कांग्रेस और वाममोर्चा भी नोटबंदी का विरोध कर रहे हैं।

 लेकिन बहस के दौरान मुख्य विपक्षी पार्टी कांग्रेस और वाममोर्चा का रुख बदल गया।

 प्रस्ताव पर दो दिनों तक सदन में बहस हुई लेकिन कुछ मुद्दों पर विपक्ष के साथ सहमति नहीं बनी।

 बहस के अंतिम दिन कांग्रेस विधायक नेपाल महतो ने नोटबंदी वापस लेने की नहीं बल्कि जनता की समस्या दूर करने की मांग पर और वाममोर्चा विधायक दल के नेता सुजन चक्रवर्ती ने मोदी सरकार नहीं बोल कर भारत सरकार कहने की मांग पर संशोधन प्रस्ताव लाया।

 हालांकि कांग्रेस विधायक नेपाल महतो और सुजन चक्रवर्ती का संशोधन प्रस्ताव बहुमत से खारिज हो गया।

 नोटबंदी के कारण उत्पन्न समस्या से सरकार के साथ विपक्ष के सहमत होने के साथ अंतत: सदन में आम सहमति नहीं बन सकी तो इसके कुछ कारण अवश्य होंगे।

बहस के पहले दिन ही विपक्ष के नेता अब्दुल मन्नान वक्ताओं की सूची में मानस भुइयां का नाम देख कर भड़क उठे।

 मानस भुइयां कांग्रेस छोड़ कर तृणमूल कांग्रेस में शामिल हो गए हैं।

 लेकिन अभी तक उन्होंने विधायक पद से इस्तीफा नहीं दिया है।

 वक्ताओं की सूची में कांग्रेस विधायक के रूप में मानस का नाम दर्ज होने पर मन्नान की आपत्ति स्वाभाविक है।

 उन्होंने तर्क दिया कि उनसे पूछे बिना मानस का नाम क्यों वक्ताओं की सूची में शामिल किया गया।

 स्पीकर विमान बंद्योपाध्याय ने इस पर कहा कि किसी सदस्य को सदन में बोलने की अनुमति देनेे का उनका अधिकार है।

 लेकिन मन्नान इससे सहमत नहीं हुए।

 इसके विरोध में उन्होंने पहले दिन ही सदन से वाकआउट किया।

 कांग्रेस के आपत्ति जताने के बाद मानस भुइयां का नाम वक्ताओं की सूची में होने के बावजूद उन्हें सदन में बोलने की अनुमति नहीं मिली।

बहस में भाग लेते हुए मुख्यमंत्री ममता बनर्जी और वित्त मंत्री अमित मित्रा ने नोटबंदी लागू करने के लिए प्रधानमंत्री नरेंद्र मोदी पर कड़ा प्रहार किया।

 ममता ने कहा कि चायवाला बता कर और गरीबों के खाता में 15 लाख रुपये डालने का वादा कर मोदी सत्ता में आए।

 अब प्रधानमंत्री बनने के बाद पेटीएम और एटीएम का सपना दिखाने लगे।

 आम जनता नोटबंदी से पीडि़त है।

 मुख्यमंत्री ने विपक्ष से एकजुट होकर नोटबंदी के विरुद्ध लडऩे की अपील की।

 लेकिन उनकी अपील का विपक्ष पर कोई असर नहीं हुआ।

 नतीजा यह हुआ कि सरकार को नोटबंदी के विरुद्ध ध्वनिमत से प्रस्ताव पारित कराना पड़ा।

 स्थानीय संपादकीय : पश्चिम बंगाल , सौजन्य – दैनिक जागरण।

