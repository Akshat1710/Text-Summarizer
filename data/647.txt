नवाज शरीफ पर भारी राहील (अमर उजाला : Editorial)।

 =": #0000;"जनरल कियानी की तुलना में जनरल शरीफ ने कश्मीर मुद्दे पर ज्यादा कठोर रुख अपनाया है।

 ऐसे में, देखना दिलचस्प होगा कि अगले साल पाकिस्तान में होने वाले सार्क सम्मेलन में मोदी-शरीफ की मुलाकात क्या रंग लाएगी।

, विगत महीने वाशिंगटन में संपन्न ओबामा-शरीफ बैठक के दौरान पाकिस्तान के प्रधानमंत्री नवाज शरीफ ने नियंत्रण रेखा पर तनाव का मुद्दा उठाया।

 उन्होंने कश्मीर में शांति और स्थिरता बहाल करने के लिए चार बिंदु वाला अपना फॉर्मूला भी सुझाया।

 ये थे-युद्धविराम, असैन्यीकरण, सियाचिन से वापसी, सेना के वास्तविक उपयोग के खतरे को खत्म करना।

 सर्दियों में श्रीनगर घाटी के बंद होने से ठीक पहले घुसपैठ की छिटपुट वारदातों की योजनाओं को छोड़ दें, तो जम्मू-कश्मीर में नियंत्रण रेखा की स्थिति फिलहाल अपेक्षाकृत शांतिपूर्ण है।

 मगर सेना मुख्यालयों में मौजूद उच्च स्तरीय सूत्रों ने, जो नियंत्रण रेखा के आरपार होने वाली घुसपैठ पर लगातार नजर रखते हैं, वहां होने वाली हिंसा के एक पैटर्न की खोज की है, जिससे कुछ निष्कर्ष निकाले जा सकते हैं।

 इन निष्कर्षों के तार भारत-पाकिस्तान के बीच कूटनीति से तो जुड़ते ही हैं, साथ ही, जिस आसानी के साथ पाकिस्‍तानी फौज नियंत्रण रेखा के हालात में बदलाव लाती है, उस पर भी सवाल खड़े होते हैं।

 दरअसल, जब भी पाकिस्तान सरकार भारत के साथ वार्ता का रास्ता खोलने की कोशिश करती है, वहां की फौज ऐसे हर प्रयास को अपने हितों के खिलाफ पाती है।

, युद्धविराम पर नजर रखने वाली भारतीय सेना की टीम इस दूसरे निष्कर्ष पर पहुंची है कि जनवरी, 2013 में नियंत्रण रेखा पर भारतीय सैनिक का गला काट देने और द्विपक्षीय वार्ता के रुक जाने के बाद से पिछले तीन वर्ष के दौरान दोनों देशों के बीच हिंसा में कुछ बढ़ोतरी हुई है।

 गौरतलब है कि चीफ ऑफ आर्मी स्टाफ के प्रमुख के तौर पर जनरल राहील शरीफ की नियुक्ति के बाद से हालात और खराब हुए हैं।

 यह भी ध्यान रखना चाहिए कि अपने पूर्ववर्ती जनरल कियानी की तुलना में जनरल शरीफ ने कश्मीर मुद्दे पर ज्यादा कठोर रुख अपनाया है।

 संयोग की बात है कि सैनिक के सिर काटने की घटना मुंबई हमले के बाद से दूसरी बार हुई है।

 उस वक्त भी भारत ने द्विपक्षीय वार्ता रद्द कर दी थी।

 2010 में फिर वार्ता शुरू हुई, मगर नियंत्रण रेखा में क्रूरता की घटनाओं के बाद से इसे फिर से रोक दिया गया।

 दोनों देशों के बीच वार्ता में वर्तमान में तीन वर्ष से जो गतिरोध आया है, वह अब तक की सबसे ज्यादा अवधि का है।

 फिलहाल जो हालात हैं, उन्हें देखकर वार्ता के जल्द बहाल होने की उम्मीदें भी कम दिख रही हैं।

 खासकर, यह देखते हुए कि भारत ने हुर्रियत और आतंकवाद को लेकर जो कड़ा रुख अपनाया हुआ है, वह पाकिस्तान को स्वीकार्य हो ही नहीं सकता।

, नियंत्रण रेखा पर हालात बिगाड़ने की पाकिस्तानी फौज की साजिश उफा सम्मेलन से पहले और फिर नई दिल्ली में राष्ट्रीय सुरक्षा सलाहकार स्तरीय वार्ता से पहले सामने आई, ताकि वार्ता के दोनों मौकों को बर्बाद किया जा सके।

 पाकिस्तान की ओर से जो फायरिंग हुई, उसमें इस वर्ष पहली बार तीन फर्क देखे गए।

 जैसे, आम लोगों को निशाना बनाया गया, निशानेबाज तैनात किए गए और ज्यादा सक्षम हथियारों का उपयोग किया गया।

 नियंत्रण रेखा पर बढ़ती सरगर्मी का संबंध उफा बैठक और नई दिल्ली में होने वाली राष्ट्रीय सुरक्षा सलाहकार स्तरीय बैठक से था।

 वार्ता के लिए माहौल बिगाड़ने के साथ-साथ पाकिस्तानी फौज ने अपने घुसपैठियों को सीमा पार कराने के लिए श्रीनगर घाटी में लगातार फायरिंग की।

 मॉनिटरिंग टीम ने सीमा पर हुई हिंसा का जो ग्राफिक तैयार किया है, वह बताता है कि उफा और नई दिल्ली में बैठक के वक्त नियंत्रण रेखा पर हिंसा सर्वाधिक थी।

, जाहिर है कि सीमा पर हिंसा का उपयोग दोनों देशों के बीच वार्ता को बाधित करने के लिए किया गया।

 एक बार जब राष्ट्रीय सुरक्षा सलाहकार स्तरीय वार्ता रद्द हो गई, तब फायरिंग खुद-ब-खुद थमने लगी।

 बीएसएफ और पाकिस्तान रेंजर्स की बैठक के बाद नियंत्रण रेखा पर शांति फिर से लौटने लगी।

दुबई में हाल ही में भारत-पाकिस्तान के बीच ट्रैक-टू स्तर की वार्ता के दौरान पाकिस्तान के बड़े वकील अहमद बिलाल महबूब ने कहा कि पाकिस्तान में जनता द्वारा चुनी गई सरकार की भारत से बातचीत पाकिस्तानी फौज तय करती है।

 एक बार फिर से पाकिस्तान में फौज की ताकत अपने चरम पर दिख रही है।

 सितंबर, 1965 के युद्ध में मिली कथित जीत का जश्न मनाते हुए जनरल शरीफ के पोस्टर पाकिस्‍तानी शहरों में छाए हुए हैं।

 इन पोस्टरों में फाटा में ऑपरेशन जर्ब-ए-अज्ब अभियान के लिए उन्हें शुक्रिया कहा गया है, तो प्रधानमंत्री शरीफ को आड़े हाथों लिया गया है।

, हाल में सेवानिवृत्त हुए क्वेटा में साउदर्न आर्मी कमांडर और बलूचिस्तान व अफगानिस्तान की बागडोर संभाले लेफ्टिनेंट जनरल नासिर खान जनुजा को वरिष्ठ राजनीतिक कूटनीतिज्ञ सरताज अजीज की जगह राष्ट्रीय सुरक्षा सलाहकार नियुक्त किया गया है।

 यह एक बड़ा बदलाव है।

 अब यह देखना दिलचस्प होगा कि क्या पाकिस्तानी फौज राष्ट्रीय सुरक्षा सलाहकार को भारत से वार्ता की मंजूरी देगी या एलओसी में फिर से वह अपनी पुरानी चालें दोहराएगी।

 इससे यह भी साफ हो जाएगा कि सेना मुख्यालय का विरोध भारत से किसी भी तरह की वार्ता करने को लेकर है, या फिर वह यह चाहता है कि दोनों देशों के बीच कोई भी वार्ता पाकिस्तानी फौज की शर्तों पर हो।

 मतलब यह कि कश्मीर और आतंकवाद के मुद्दे पर साथ में बात हो, न कि पहले आतंकवाद पर, जैसा कि भारत चाहता है।

 गौरतलब है कि प्रधानमंत्री नरेंद्र मोदी अगले वर्ष मई में इस्लामाबाद में होने वाले सार्क सम्मेलन में हिस्सा लेंगे।

 यह देखना दिलचस्प होगा कि दोनों नेताओं के हाथ मिलाने पर फोकस करते हुए यह सम्मेलन भी काठमांडू सम्मेलन की पृनरावृत्ति होगा, या फिर इस सम्मेलन की चमक भी नियंत्रण रेखा पर होने वाली गोलाबारी में मंद पड़ जाएगी।

– जनरल अशोक मेहता (सेवानिवृत्त मेजर जनरल हैं)।

सौजन्य :- अमर उजाला, 3.11.2015।

