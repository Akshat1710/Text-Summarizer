संपादकीय : भाजपा का गरीब कल्याण का एजेंडा (नई दुनिया)।

इस बात के तमाम संकेत हैं कि नोटबंदी जैसे साहसिक फैसले को गरीब हितैषी कदम के रूप में पेश करने में नरेंद्र मोदी सरकार सफल रही।

 हालांकि इससे आमजन को भारी दिक्कतें हुई हैं, लेकिन गरीब तबकों का अब भी ये भरोसा कायम है कि लंबी अवधि में इसका फायदा उन्हें मिलेगा।

 तो अब भारतीय जनता पार्टी ने इसे ही अपने भावी चुनावी अभियानों का मुख्य मुद्दा बनाने का निर्णय लिया है।

 दो दिन चली भाजपा राष्ट्रीय कार्यसमिति की बैठक का यही निचोड़ रहा।

 प्रधानमंत्री नरेंद्र मोदी और पार्टी अध्यक्ष अमित शाह दोनों के भाषणों के बारे में जो जानकारी बाहर आई, उससे यही संकेत मिला कि भाजपा अब खुद को गरीबों की पार्टी के रूप में पेश करेगी।

 इस क्रम में उसके पुराने मुख्य समर्थक समूहों का कुछ हिस्सा छूट जाता है, तो उसकी कोई खास परवाहउसे नहीं है।

 भाजपा का यह इरादा अगर सफल रहा, तो वह कांग्रेस और कई अन्य विपक्षी दलों को उनके मुख्य समर्थक आधार से निर्णायक रूप से बेदखल कर देगी।

, प्रधानमंत्री मोदी ने कहा कि नोटबंदी से गरीबों को बहुत फायदा हुआ है।

 सरकार की सारी योजनाओं का सीधा लाभ उन्हें मिला है।

 आगे भी एनडीए सरकार गरीबों के हित में कदम उठाएगी।

 मीडिया को जानकारी देते वक्त पार्टी की तरफ से प्रधानमंत्री की इस टिप्पणी पर जोर डाला गया कि वे (मोदी) खुद एक गरीब परिवार से आते हैं।

 उन्होंने गरीबी देखी है।

 इसलिए उनकी सरकार गरीबों के लिए काम करने को लेकर प्रतिबद्ध है।

 इसके साथ ही पार्टी ने अपनी भ्रष्टाचार विरोधी छवि पेश करने की कोशिश की।

 खुद प्रधानमंत्री ने राजनीतिक चंदे में पारदर्शिता का मुद्दा उठाया।

 तो अब भाजपा ने भ्रष्टाचार से लड़ते हुए गरीबों की भलाई का एजेंडा अपनाया है।

, इससे सियासी हलकों में ये चर्चा छिड़ी है कि क्या अब वह हिंदुत्व की राजनीति, तथा सरकार की भूमिका घटाते और खुले बाजार को प्रोत्साहित करते हुए विकास एवं समृद्धि की राह पर चलने की अर्थनीति से हट रही है।

 कुछ जानकारों ने भाजपा की नई दिशा में इंदिरा गांधी के दौर की ‘गरीबी हटाओ की राजनीति की वापसी के संकेत देखे हैं।

 तत्कालीन प्रधानमंत्री के इस नारे का तब इतना जादुई असर हुआ था कि तमाम दूसरे नेता उनके आगे बौने नजर आने लगे थे।

 अब नरेंद्र मोदी की भी कुछ वैसी ही छवि उभरती नजर आई है।

 गरीब और वंचित तबकों के लोग उनमें अपनी उम्मीदें पूरी होने की संभावना देख रहे हैं।

 मगर इस बिंदु पर वर्तमान सरकार को सतर्क रहना चाहिए।

 इंदिरा गांधी ने आशाएं जरूर जगाईं, लेकिन गरीबी हटाने का अपना वादा पूरा करने में वे विफल रहीं।

 नतीजतन, आज भी गरीबी कायम है।

 अब जबकि नरेंद्र मोदी के नेतृत्व में भाजपा ने गरीबों की सेवा का संकल्प लिया है, तो उसे सुनिश्चित करना होगा कि पुराना इतिहास ना दोहराया जाए।

 गरीब कल्याण फिर महज नारा बनकर ना रह जाए, इसके लिए उसे सचेत रहना होगा।

, – S  : :..-----938214#.9HN2., सौजन्य- नई दुनिया।

