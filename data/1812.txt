कार्यपालिका फेल तो कोर्ट लेगा फैसला (पत्रिका)।

सर्वोच्च न्यायालय ने राष्ट्रीय राजमार्गों पर शराब की दुकानों की बिक्री पर रोक लगाने का फैसला दिया है।

 एक जनहित याचिका पर मुख्य न्यायाधीश की अगुवाई वाली पीठ ने निर्णय सुनाया है कि सभी राज्यों में राजमार्गों और उसके आसपास की शराब दुकानों के लाइसेंस एक अप्रेल के बाद से निरस्त माने जाएंगे।

उनके लाइसेंसों का नवीनीकरण नहीं किया जाएगा।

 निस्संदेह यह आमजनता के हित में स्वागत किए जाने वाला फैसला है।

लेकिन, सवाल यह उठता है कि सर्वोच्च न्यायालय को यह फैसला क्यों करना पड़ा।

 इस सवाल के दो संदर्भ हैं कि एक तो यह कि न्यायालाय जनहित याचिका की सुनवाई कर रहा था।

 जिसमें कहा गया था कि लोग राजमार्गों पर रुककर शराब खरीदते हैं और फिर उसे पीकर वाहन चलाते हैं।

 शराब के नशे में वे दुर्घटनाओं को अंजाम देते हैं।

सर्वोच्च न्यायालय ने मामले की गंभीरता को समझकर महत्वपूर्ण फैसला सुनाया।

 दूसरा संदर्भ यह है कि सुप्रीम कोर्ट को इसलिए सुनवाई करनी पड़ी और फैसला देना पड़ा क्योंकि राज्य सरकारें इस मामले में कोई सक्रियता नहीं दिखा रही थीं।

इस बात को सुप्रीम कोर्ट ने कहा भी कि राज्य सरकारें राजमार्गों पर शराब की दुकानों के लाइसेंस देकर पैसा बना रही हैं और लोगों की जिंदगी व सुरक्षा की अनदेखी कर रही है।

उल्लेखनीय यह भी है कि पूर्व में भी सर्वोच्च न्यायालय ने केंद्र सरकार की राजमार्गों पर शराब की दुकानें नहीं होने की नीति को सही ठहराया था और इस नीति को लागू नहीं करने के मामले में राज्य सरकारों की अकर्मण्यता पर नाराजगी भी जाहिर की थी।

ऐसा नहीं है कि सुप्रीम कोर्ट ने कोई पहली बार सरकार की अकर्मण्यता को लेकर नाराजगी जाहिर की हो, पहले भी कई बार ऐसा हुआ है।

 चाहे राज्य सरकारें हों या केंद्र सरकार न्यायालय को कई मामलों में आगे बढ़कर फैसले देने पड़े हैं और ये फैसले इसलिए देने पड़े हैं जिनको लेकर सरकारों का उपेक्षा का भाव रहा।

ऐसे में सवाल यह उठता है कि क्या न्यायालय को कार्यपालिका के कामकाज में इस तरह से हस्तक्षेप करना चाहिए।

 क्या इस तरह के फैसले करना न्यायालय के कामकाज के क्षेत्राधिकार में आता है।

जब भी ऐसा सवाल उठता है तो यह सवाल भी स्वाभाविक रूप से उठ ही जाता है कि क्यों नहीं कार्यपालिका अपनी जिम्मेदारी उठातीं।

 क्यों ऐसे में मामलों में बाध्य होकर न्यायालय को सुनवाई करनी पड़ती है और फैसले देकर सरकार को निर्देशित करना पड़ता है।

 सरकार यदि अपने काम की जिम्मेदारी उठाए तो न्यायालय को इस तरह के मामले में फैसले ही क्यों करने पड़ें।

दरअसल, कार्यपालिका के कामकाज और न्यायालय के कामकाज के क्षेत्राधिकार को लेकर लंबे समय से बहस छिड़ी हुई है।

 इस बहस का एक पक्ष यह है कि संविधान के अनुच्छेद 32 के तहत न्यायालय को यह अधिकार है कि व्यक्ति के मौलिक अधिकारों का जब भी हनन हो, तो न्यायालय ऐसे मामलों की सुनवाई कर, फैसला दे सकता है।

मैं यह मानता हूं कि पद की महत्ता पद से नहीं पद पर पदासीन व्यक्ति के व्यक्तिव से हुआ करती है।

 इसका अर्थ है कि व्यक्ति का पद और उस पद की शक्तियां उतनी महत्वपूर्ण नहीं होतीं, जितना उन्हें उस पर बैठा व्यक्ति महत्वपूर्ण बना देता है।

 सर्वोच्च न्यायालय के न्यायाधीश पी.एन. भगवती ने सत्तर के दशक में अपनी शक्तियों का ऐसा ही इस्तेमाल किया।

उन्होंने संविधान के अनुच्छेद 32 के तहत न्यायालय की शक्तियों के इस्तेमाल की संभावनाओं को विस्तृत बना दिया।

 इसके बाद से ही जनहित संबंधी मामलों को सुनवाई और उस पर फैसले आने लगे।

 अब तो, जब भी न्यायालय को लगता है कि जनहित संबंधी मामलों को निपटाने में सरकार असफल रही है तो वह अपने स्तर पर सुनवाई करके फैसला देता है।

न्यायालय अपना क्षेत्राधिकार बखूबी समझता है और अपने क्षेत्राधिकार के दायरे में ही फैसला देता है।

 ध्वनि प्रदूषण का मामला था और न्यायालय को ऐसा लगा कि इस मामले में सरकारें फैसला ले पाने में असमर्थ दिख रही हैं तो उसने तय किया कि रात 10 बजे के बाद लाउड स्पीकरों नहीं बजें।

नई दिल्ली में वायु प्रदूषण का मामला सामने आया तो भी उसने दिल्ली में दीपावली पर पटाखे छोड़े जाने पर पाबंदी लगा दी।

 इसी तरह डीजल वाहनों को लेकर भी उसने फैसला सुनाया।

 न्यायालय ने बोर्ड ऑफ कंट्रोल फॉर क्रिकेट इन इंडिया (बीसीसीआई) की प्रशासनिक अव्यवस्था के मामले में जस्टिस आर.एम. लोढ़ा समिति बनाई और फैसला दिया।

लोकायुक्त, लोकपाल, रिहाइशी इलाकों में व्यापारिक गतिविधियां रोकने को लेकर, भ्रष्टाचार के मामलों में, जातिगत आंदोलनों के दौरान सरकारी संपत्ति को होने वाले नुकसान, चुनावों में सुधार होकर, सड़कों पर धार्मिक स्थलों को हटाने के संदर्भ में, गंगा की सफाई, सूचना के अधिकार के मामले, स्कूलों में एडमीशन के मामले में फैसले दिए।

ये सभी फैसले सरकार के कामकाज में असफल होने के बाद दिए गए।

 सवाल यही है कि आखिर कार्यपालिका अपनी जिम्मेदारी ठीक से क्यों नहीं निभाती।

 जब-जब कार्यपालिका असफल होगी, प्रजातंत्र में न्यायपालिका आगे आकर फैसले करती रहेगी।

– जस्टिस शिवकुमार शर्मा, सौजन्य – पत्रिका।

