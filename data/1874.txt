आ रहे हैं अजीज (नवभारत टाइम्स)।

भारत-पाक रिश्तों में आए अभूतपूर्व तनाव को कम करने का एक अच्छा मौका आ रहा है।

 पाकिस्तानी पीएम नवाज शरीफ के विदेश नीति सलाहकार सरताज अजीज ने दोहराया है कि वह अमृतसर में अगले महीने होने वाले हार्ट ऑफ एशिया सम्मेलन में शामिल होने भारत आएंगे।

 पाकिस्तान में अजीज विदेश नीति के मामलों में अच्छा दखल रखते हैं और उनका मौजूदा माहौल में भारत आना सचमुच महत्वपूर्ण है।

 दो महीने पहले उड़ी में हुए आतंकी हमले और फिर भारत की ओर से की गई सर्जिकल स्ट्राइक के बाद यह पहला मौका है जब कोई वरिष्ठ पाकिस्तानी अधिकारी भारत आ रहा है।

, हालांकि अजीज की यह यात्रा स्पष्ट तौर पर हार्ट ऑफ एशिया कॉन्फ्रेंस में शिरकत के उद्देश्य से हो रही है।

 भारत के किसी नेता या अधिकारी से बातचीत का कोई कार्यक्रम अभी तक तय नहीं हुआ है।

 बावजूद इसके, अगर दोनों पक्ष चाहें, तो इस यात्रा का इस्तेमाल आपसी संबंधों में आई खटास को कम करने के लिए भी किया जा सकता है।

 इसमें दो राय नहीं कि आतंकवाद के सवाल पर भारत अब चुप बैठे नए-नए बहाने सुनते रहने की स्थिति में नहीं रह गया है।

 लेकिन तथ्य यह भी है कि खुद पाकिस्तान के लोग भी आतंकवाद की मार झेल रहे हैं।

, भले पाकिस्तान में सत्ता तंत्र का एक हिस्सा घोषित या अघोषित रूप से आतंकवादी साजिशों को समर्थन देता रहा हो, लेकिन वहां की निर्वाचित सरकार इस मामले में खुद को बेबस पाती है।

 पाकिस्तानी सत्ता प्रतिष्ठान की अंदरूनी संरचना से वाकिफ लोग वहां फौज की प्रभावशाली भूमिका से अनजान नहीं हैं।

 लेकिन मौजूदा सेना प्रमुख रहील शरीफ का कार्यकाल अब समाप्ति पर है।

 सबकी नजरें इस बात पर टिकी हैं कि रहील जाते हैं या टिकने की कोई जुगत निकाल लेते हैं।

, पकिस्तान का भविष्य ही नहीं, उसकी आगामी नीतियों का खाका भी काफी हद तक पाक सेना में सत्ता हस्तांतरण की इस प्रक्रिया पर ही निर्भर करता है।

 ऐसे में जरूरी है कि पाकिस्तानी सत्ता तंत्र से जुड़े आधुनिक औ्रर लोकतांत्रिक हिस्से को न केवल विश्वास में लिया जाए, बल्कि उसे इतनी ताकत भी दी जाए कि वह कट्टर सांप्रदायिक और आतंक की राजनीति को आधार देने वाली शक्तियों से लोहा ले सके।

 उम्मीद करें कि अजीज की यात्रा इस दिशा में सार्थक शुरुआत साबित होगी।

सौजन्य – नवभारत टाइम्स।

