दांव पर क्यों लगाई जा रही है हरित क्रांति (देविंदर शर्मा ) (राजस्थान पत्रिका)।

सरकार ने गेहूं पर आयात शुल्क ढाई महीनों के दौरान घटाकर शून्य के स्तर पर ला दिया है।

 देश में गेहूं की औसत खपत को देखते हुए नहीं लगता कि इसका निकट भविष्य में कोई आपूर्ति संकट खड़ा होने वाला है।

 ऐसे में समझ में नहीं आ रहा कि आखिर क्यों सरकार गेहूं आयात को प्रोत्साहित कर रही है…।

हमारे देश ने भूख की पीड़ा को देखा और सहा है।

 साठ के दशक की शुरुआत का वह दौर था जबकि हमें अपनी जरूरत के खाद्यान्न विशेष तौर पर गेहूं के लिए आयात पर निर्भर होना पड़ा था।

 1965 में तो खाद्यान्न भंडार के लिहाज से हालात बद से बदतर हुए क्योंकि उसी साल सूखा पड़ा।

 उस साल देश ने 100 लाख टन गेहूं का आयात किया।

 खाद्यान्न की जरूरत के लिहाज से हमारी स्थिति अन्य देशों के सामने कटोरा लेकर भीख मांगने जैसी थी।

इस पर एक सितम और यह हुआ कि 1966 में भी सूखा पड़ गया।

 घरेलू फसल से जरूरत को पूरी करने का ख्वाब मिट्टी में मिल गया।

 एक बार फिर आयात से ही काम चलाना पड़ा।

 भारत ने तब 110 लाख टन गेहूं का आयात किया।

 उस दौर में कृषि प्रधान कहे जाने वाले हमारे देश ने दुनिया में सबसे अधिक अनाज का आयात किया था।

इन हालात के मद्देनजर तत्कालीन प्रधानमंत्री इंदिरा गांधी ने हरित क्रांति की नींव रखी और इसकी जिम्मेदारी एम.एस. स्वामिनाथन को सौंपी।

 उनके प्रयासों को चार वर्ष बाद सफलता मिली।

 भारत गेहूं के मामले में 1970 में जाकर भारत आत्मनिर्भर हो सका।

 यह देश के किसानों की बड़ी सफलता थी।

 लेकिन, हरित क्रांति की शुरुआत से लेकर अब तक करीब 50 वर्ष पूर्ण हो चुके हैं और ऐसा लग रहा है कि केंद्र सरकार ने हमें एक बार फिर उन्हीं हालात में पहुंचा देना चाहती है, जहां से हम शुरू हुए थे।

यानी, अन्न के मामले में वह हमारे हाथ में एक बार फिर कटोरा थमा देना चाहती है।

 करीब ढाई महीने पहले यानी सितंबर में केंद्र सरकार गेहूं पर आयात शुल्क को 25 फीसदी से 10 फीसदी कर दिया था।

 बुआई के समय की गई इस कमी से देश के किसान पहले से ही हताश थे।

 नोटबंदी की मार से भी परेशान थे कि दिसंबर में सरकार एक और बड़ा फैसला कर डाला।

 गेंहू पर आयात शुल्क को 10 फीसदी से घटाकर शून्य के स्तर पर ले आया गया।

आखिर क्यों लिया गया यह फैसला, इसका जवाब 8 दिसंबर को केंद्रीय खाद्य मंत्री राम विलास पासवान ने राज्यसभा में दिया कि उपभोक्ताओं के हितों को ध्यान में रखकर यह फैसला किया गया है।

 उन्होंने स्पष्ट किया कि देश में खाद्यान्न के पर्याप्त भंडार हैं फिर भी गेहूं की कीमतों में तेजी आने की आशंका थी।

इसका अर्थ है कि आयात के जरिए आपूर्ति बढ़ाकर गेहूं की कीमतों को नियंत्रित करने का प्रयास किया जा रहा है।

 सरकार के इस फैसले का सीधा असर छोटे और मझोले किसानों पर पडऩे वाला है।

 ऐसा लगता है कि सरकार देश में बेरोजगारी बढ़ाने को न्यौता दे रही है।

 जहां तक मेरी जानकारी है देश में खाद्यान्न का कोई संकट नहीं है।

 देश में जरूरत के मुताबिक पर्याप्त मात्रा में गेहूं उपलब्ध है।

ऐसा लगता है कि व्यापारिक लॉबी को लाभ पहुंचाने के उद्देश्य से यह निर्णय लिया गया है।

 सरकारी आंकड़ों के मुताबिक देश में 2015-16 के दौरान 935 लाख टन गेहूं की पैदावार हुई थी।

 लेकिन, बाजार विश्लेषकों का कहना था कि देश में इस वित्त वर्ष के दौरान 850 से 860 लाख टन ही गेहूं की पैदावार हुई थी।

 अब सरकार अपने ही आंकड़ों पर विश्वास नहीं करते हुए कह रही है कि पैदावार का अनुमान गलत था।

इसके अलावा सरकार की ओर से होने वाली गेहूं की खरीद में भी कमी दर्ज की गई।

 सरकारी आंकड़ों को ही मानें तो देश में 160 लाख टन गेहूं का भंडार है।

 पिछले साल इस समय तक देश में 280 लाख टन गेहूं का भंडार उपलब्ध था।

 सरकार का कहना है कि देश में गेहूं के दाम में बढ़ोतरी हो रही है।

 वर्तमान में गेहूं के दाम 21 से 21.50 रुपए प्रति किलो के बीच चल रहे हैं।

इन दामों में और बढ़ोतरी होने की आशंका के कारण ही गेहूं के आयात को बढ़ावा देने के लिए आयात शुल्क खत्म किया गया है।

 समझ में यह नहीं आ रहा है कि गेहूं के दाम में बढ़ोतरी को रोकने के लिए आयात क्यों जरूरी है।

 गेहूं के दाम बढ़ते रहे और सरकार कुछ नहीं कर सकी, यह तो सरकार के कुप्रबंधन का परिणाम है।

जहां तक देश में गेहूं के भंडार और खपत का सवाल है तो भी विशेष चिंता की बात नहीं है क्योंकि देश में 850 लाख टन का भंडार था तो खपत को 810 लाख टन की है।

 दामों की बढ़ोतरी समझ में आती है लेकिन बाजार को नियंत्रित नहीं कर पाने का ठीकरा किसानों पर क्यों फोड़ा जा रहा है।

यह भी ध्यान देने की बात है कि अंतरराष्ट्रीय बाजार में गेहूं के दाम 210 से 235 डॉलर प्रति टन चल रहे हैं जो भारतीय बाजार के मुकाबले करीब 25 फीसदी अधिक हैं।

 तो बाजार को क्यों अधिकाधिक लाभ कमाने का मौका उपलब्ध कराया जा रहा है।

 उल्लेखनीय है कि गेहूं के आयात के लिए 35 लाख टन का करार हुआ जिसमें से 20 लाख टन आ गया है।

 तो क्या इस आयात की सुविधा के लिए शुल्क समाप्त किया गया है।

समझ नहीं आता कि क्यों देश के किसान और हरित क्रांति को दांव पर लगाया जा रहा है।

 क्यों आत्मनिर्भरता के साथ खेलने की कोशिश की जा रही है।

 देश में न तो दाल की किल्लत रही और न ही खाद्य तेलों की।

 लेकिन, ब्रिक्स देशों के सामने सरकार की ओर से कहा गया कि इनका उत्पादन करें और हमें निर्यात करें।

 आखिर सरकार चाहती क्या है।

 क्या देश का किसान बेरोजगार हो जाए।

– देविंदर शर्मा कृषि अर्थशास्त्री।

सौजन्य – राजस्थान पत्रिका।

