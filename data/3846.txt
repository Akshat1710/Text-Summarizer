जासूसी का जाल (अमर उजाला )।

(गिरफ्तार लोगों से पूछताछ कर जासूसी के इस पूरे नेटवर्क को नाकाम करने के साथ-साथ देश के दुश्मनों को सख्त सजा देना बेहद जरूरी है।

)।

जब भारत पहले से ही आतंकवाद के निशाने पर है, और गणतंत्र दिवस नजदीक होने के कारण ऐसी आशंका स्वाभाविक ही अधिक है, तब आईएसआई के लिए जासूसी करने वाले एक नेटवर्क का ध्वस्त होना बताता है कि भारत को अस्थिर करने में पाकिस्तान किस तरह लगा हुआ है।

 यह वही आईएसआई है, जिसने लश्कर को भारत में बड़ा हमला करने के लिए उकसाया है।

 पहले मेरठ में एक पाकिस्तानी जासूस एजाज की कलई खुली; जिसने पहचान छिपाकर यहां शादी तक कर ली थी, फिर एक-एक कर आईएसआई के मोहरों की शिनाख्त होती चली गई।

 इनमें से कोई पाकिस्तान इंटेलीजेंस ऑपरेटिव का हैंडलर था, तो कोई सेना से रिटायर्ड हवलदार, कोई सीमा सुरक्षा बल की खुफिया इकाई में हवलदार था, तो कोई कश्मीर में स्कूल शिक्षक और कोई लाइब्रेरियन।

 ई-मेल, वाट्सऐप और वीबर के जरिये पाकिस्तान को गोपनीय रक्षा जानकारियां मुहैया कराई जा रही थीं।

, जासूसी के इस नेटवर्क को दिल्ली पुलिस की अपराध शाखा ने बेनकाब किया है।

 इससे इतर कोलकाता में आईएसआई के लिए जासूसी करने वाले तीन लोग और पकड़े गए हैं, जिनके पास से जाली करेंसी भी बरामद हुई है।

 अभी चूंकि इस नेटवर्क से जुड़े और भी लोगों को शिकंजे में कसा जाना है, लिहाजा यकीन के साथ नहीं कहा जा सकता कि भीतर के ऐसे दुश्मनों की संख्या ठीक-ठीक कितनी है, पर इन गिरफ्तारियों से जो प्रारंभिक जानकारियां सामने आई हैं, वे बेहद चौंकाने वाली हैं।

 सिर्फ यही नहीं कि सेना और अर्द्धसैनिक बल से जुड़े लोग इस नेटवर्क का हिस्सा रहे हैं, बल्कि इसका जाल कमोबेश पूरे देश में फैला है।

 मसलन, एजाज के बारे में जहां यह सूचना है कि उत्तर प्रदेश में सेना से जुड़े करीब दो दर्जन लोगों से उसका संपर्क था, वहीं नई दिल्ली रेलवे स्टेशन पर गिरफ्तार कफायतुल्ला खान नए रंगरूटों की भर्ती करने के लिए भोपाल जा रहा था।

 अगर यह सच है कि आईएसआई ने महिला जासूस भी छोड़ रखे हैं, जो सेनाधिकारियों के परिवारों से मेलजोल बढ़ाकर गोपनीय जानकारियां हासिल करने की कोशिश करती हैं, तो यह और भी चिंता का विषय होना चाहिए।

 गिरफ्तार लोगों से पूछताछ कर इस पूरे नेटवर्क को नाकाम करने के साथ-साथ देश के दुश्मनों को सख्त सजा देना भी जरूरी है।

,  ।

सौजन्य :- अमर उजाला , 7.12.2015।

