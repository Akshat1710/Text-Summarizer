आयोग का चाबुक (दैनिक जागरण)।

विधानसभा चुनाव नजदीक आने के साथ ही चुनाव आयोग ने सख्ती बरतनी शुरू कर दी है।

 अब आयोग ने कहा है कि मतदान केंद्रों के पास लगने वाले पोलिंग बूथों का खर्च भी उम्मीदवार के खाते में जोड़ा जाएगा।

 आयोग का यह फैसला पूरी तरह से उचित है।

 आमतौर पर पोलिंग बूथों पर बैठे लोग किसी न किसी प्रत्याशी के पक्ष में मतदाताओं को प्रभावित करने का काम ही करते हैं।

 अब तो ये बूथ मतदान केंद्र से कुछ दूरी पर लगते हैं, पहले तो एकदम पास में लगते थे और मतदान करने जाने वालों को रोककर उन्हें पर्ची देने से लेकर वोट देने तक के बारे में इन बूथों पर बैठे लोग बताते थे।

 कई मतदाताओं को तो इतने समय में ही अपने पक्ष में कर लिया जाता था।

 जैसे जैसे चुनाव आयोग की सख्ती होती गई काफी कुछ बदलता गया।

 साफ-सुथरे चुनाव के लिए यह जरूरी है कि मतदाताओं को किसी भी तरह से अपने पक्ष में करने की कोई भी कोशिश कामयाब न होने पाए।

 चुनाव नजदीक आने पर बहुत सारे मतदाताओं को रुपये व शराब बांटकर कई प्रत्याशी अपने पक्ष में करने में सफल हो जाते हैं।

 बहुत सारी जनता भी इतनी जागरूक नहीं है कि ऐसे प्रलोभनों में न आए।

 तात्कालिक लाभ के चक्कर में वह अपने भविष्य के साथ खिलवाड़ कर बैठती है।

 पैसे व शराब के बल पर जो प्रत्याशी जीत जाता है वह पांच साल तक उस जनता की सुध नहीं लेता है क्योंकि उसे जनता के दुख-दर्द से न तो लेनादेना होता है और न ही उसे पता होता है।

 चुनाव आयोग की सख्ती के बाद अब प्रत्याशी भी दस बार सोचेंगे कि कहां कहां से खर्च में कटौती की जाए।

 सि बार विधानसभा चुनाव में एक उम्मीदवार के लिए अठाइस लाख रुपये तक खर्च करने की सीमा तय की गई है।

 हालांकि उम्मीदवार तय सीमा से ज्यादा ही खर्च करते हैं लेकिन उनके लिए यह डर तो होता ही है कि कहीं चुनाव आयोग के शिकंजे में न फंस जाएं।

 चूंकि आयोग की ओर से बनाए गए फ्लाइंग स्क्वायड की गाडिय़ां वीडियो कैमरे व जीपीएस से लैस होंगी इसलिए किसी भी उम्मीदवार के लिए अधिकारियों को झांसा दे पाना मुश्किल होगा।

 आयोग को इस बात पर विशेष ध्यान रखना होगा कि जिला स्तर पर जो भी अधिकारी महत्वपूर्ण भूमिका में हैं वे अपनी जिम्मेदारी का निर्वाह सही तरीके से कर रहे हैं या नहीं।

 कई बार ऐसा होता है कि बहुत अच्छे नियम कानून बना देने के बाद भी उसका अपेक्षा के अनुरूप नतीजा नहीं निकल पाता है क्योंकि अधिकारी लापरवाही बरतते हैं।

 इसलिए ऐसे अधिकारियों की पहचान करके उनकी जगह पर ईमानदार व जिम्मेदार अधिकारियों की तैनाती की जानी चाहिए।

 अच्छे अधिकारियों के बल पर ही लोकतंत्र का महापर्व पवित्र तरीके से संपन्न होगा।

 स्थानीय संपादकीय : पंजाब , सौजन्य – दैनिक जागरण।

