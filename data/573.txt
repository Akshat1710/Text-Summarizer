तमिलनाडु का संकट (अमर उजाला )।

जब दुनिया भर के नीति नियंता पेरिस में जलवायु परिवर्तन की चुनौतियों से निपटने की रूपरेखा बना रहे हैं, तब तमिलनाडु उस मूसलाधार बारिश से जूझने की कोशिश कर रहा है, जिसे पिछले सौ साल में सबसे भीषण बताया जा रहा है।

 पिछले नवंबर में वहां सप्ताह भर हुई मूसलाधार वर्षा ने पूरे राज्य के जनजीवन को ठप कर दिया था।

 अब दोबारा शुरू हुई वर्षा से तिरुवल्लुर, चेन्नई और कांचीपुरम की स्थिति भयावह है।

 हजारों लोग राहत शिविरों में हैं और कुल मौतों का आंकड़ा दो सौ के आसपास पहुंच चुका है।

 यह कितना बड़ा संकट है, यह इससे भी समझा जा सकता है कि एक सौ सैंतीस वर्षों में पहली बार द हिंदू अखबार चेन्नई समेत कुल चार संस्करण नहीं छाप पाया।

 राज्य की जयललिता सरकार और प्रशासनिक अधिकारी इस त्रासदी के पीछे ′ईश्वर का हाथ′ बता रहे हैं।

 इससे इन्कार नहीं कि यह प्राकृतिक आपदा है, पर चेन्नई समेत पूरे तमिलनाडु में पिछले कुछ वर्षों में जो ′गगनचुंबी विकास′​ हुआ है, उसने भी इस विनाश को आमंत्रित किया।

, करीब एक दशक पहले बारिश ने मुंबई जैसे महानगर का जो हाल किया था, कायदे से वही संभलने के लिए काफी होना चाहिए था।

 पर चेन्नई ने तो पिछले साल श्रीनगर समेत पूरे कश्मीर में आई उस भीषण बाढ़ से भी सबक नहीं सीखा, जो त्रुटिपूर्ण शहरी नियोजन, नदियों-तालाबों के किनारे या उस पर निर्माण, पानी की निकासी के प्रति उदासीनता और शहरों में आबादी के बढ़ते दबाव का नतीजा थी।

 देश के चौथे सबसे बड़े और कई मामलों में उन्नत समझे जाने वाले चेन्नई में हू-बू-हू यही हुआ है।

 वहां तालाबों और झीलों को कंकरीट के जंगल में तब्दील कर देने के पीछे अगर निजी बिल्डरों का हाथ है; जिसके कारण पिछले दिनों एक तेरह मंजिली नई इमारत ध्वस्त हो गई थी, तो जलीय और दलदली इलाकों में निर्माण कार्य की दोषी खुद सरकारें भी हैं।

 दक्षिण के राज्य शहरी नियोजन और बुनियादी विकास के मामले में ज्यादा विवेकशील और दूरदर्शी माने जाते हैं, पर इस त्रासदी से साफ है कि अंधाधुंध विकास के मामले में वे भी उत्तर के राज्यों से अलग नहीं हैं।

 चेन्नई के इस संकट के बाद अब सिर्फ आपदा प्रबंधन की तत्परता पर नहीं, बल्कि स्मार्ट सिटी की पूरी योजना पर भी नए सिरे से विचार करने की जरूरत है।

,  , सौजन्य :- अमर उजाला 3.12.2015।

