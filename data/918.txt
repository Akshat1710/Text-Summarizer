आम आदमी को ही कष्ट (दैनिक जागरण)।

नोटबंदी के संदर्भ में आम आदमी की कठिनाई को मुद्दा बनाकर जिन राजनीतिक दलों ने ‘भारत बंद ‘ का आह्वान किया तथा उसे कामयाब दर्शाने के लिए रेलें और सड़कें जाम कीं, उन्हें समझना चाहिए कि इस आंदोलन के नाम पर उन्होंने आम आदमी का कष्ट और अधिक बढ़ाया।

 रेलों और सड़कों पर फंसे बच्चे, महिलाएं, मरीज, कामगार और बुजुर्ग इस आंदोलन से किस तरह प्रभावित हुए होंगे, समझा जा सकता है।

 लोकतंत्र में सरकार की नीतियों का विरोध करना पूरी तरह जायज है।

 विपक्ष की यह भूमिका सत्तापक्ष को निरंकुश एवं जनविरोधी होने से बचाती है, लेकिन विरोध व्यक्त करने की शैली सोच-समझकर निर्धारित करनी चाहिए।

 इस मामले में राजद और कांग्रेस सहित कई पार्टियों ने ‘आक्रोश मार्च ‘ निकालने का अपेक्षाकृत बेहतर रास्ता चुना।

 जिन पार्टियों ने इसके लिए परिवहन व्यवस्था भंग करने का विकल्प लिया, उन्होंने जाने-अनजाने लोगों की परेशानी में इजाफा ही किया।

 इन दलों को जनता का मूड अपने आह्वान की विफलता से भी भांपना चाहिए।

 ज्यादातर लोग गुंडागर्दी के भय से अपने प्रतिष्ठान व व्यावसायिक परिसर बंद कर देते हैं।

 राजनीतिक दलों को इसे अपने प्रति समर्थन समझने की भूल नहीं करनी चाहिए।

 आखिर रेल या रोड रोककर ऐसे राजनीतिक दल क्या संदेश देना चाहते हैं।

 परिवहन व्यवस्था ठप कर देने या भयवश बाजार बंद करवाकर ये दल आम आदमी की नोटबंदी संबंधी कठिनाई किस तरह हल कर रहे हैं।

 महात्मा गांधी को राष्ट्रपिता का दर्जा देने वाले अपने देश में सत्याग्रह की परंपरा रही है।

 इसके तहत धरना, अनशन, मौन, पदयात्रा आदि के जरिए सरकार पर दबाव बनाया जा सकता है।

 महात्मा गांधी ने इन्हीं तरीकों का इस्तेमाल करके अंग्रेजों के पैर उखाड़ दिए थे, लेकिन कुछ राजनीतिक दलों को शार्टकट ही पसंद हैं।

 भले ही इसकी वजह से आम आदमी को कितनी भी तकलीफ उठानी पड़े।

नोटबंदी लागू हुए 20 दिन हो चुके हैं लेकिन आम आदमी की करेंसी संबंधी कठिनाइयां कम नहीं हुई हैं।

 यह दुर्भाग्यपूर्ण है।

 एटीएम और बैंकों के सामने भोर से लेकर आधी रात तक जरूरतमंदों की कतारें दिख रही हैं।

 यह ठीक है कि नोटबंदी की नैतिक मंशा के कारण लोग केंद्र सरकार के खिलाफ किसी भी तरह की प्रतिकूल धारणा बनाए बगैर यह तकलीफ सह रहे हैं लेकिन यह सिलसिला बहुत लंबा नहीं खिंचना चाहिए।

 विपक्षी दलों तथा तटस्थ पक्षों का यह कहना पूरी तरह ठीक है कि सरकार ने पर्याप्त तैयारी के बगैर नोटबंदी लागू करके आम आदमी को परेशानी में डाल दिया।

 ग्रामीण क्षेत्रों में हालात बहुत खराब हैं जहां किसानों को खाद-बीज व सिंचाई के लिए धन का अभाव झेलना पड़ रहा है।

 सरकार को और अधिक संवेदनशीलता के साथ लोगों की कठिनाई कम करने का प्रयास करना चाहिए।

 यह सूचना चिंताजनक है कि जिन बैंकों पर इस समस्या के समाधान की जिम्मेदारी है, उनके अधिकारी निजी स्वार्थवश कालाधन रखने वाले व्यक्तियों व निजी बैंकों से साठगांठ करके समस्या बढ़ा रहे हैं।

 यदि इस सूचना में सच्चाई है तो इसे ‘राष्ट्रद्रोह ‘ जैसा अपराध मानकर दोषी व्यक्तियों के खिलाफ कठोर कार्रवाई की जानी चाहिए।

 देशहित में नोटबंदी जैसे फैसले के साथ पूरा देश खड़ा दिख रहा है लेकिन यदि कुछ स्वार्थी लोग इस वक्त भी साजिश और भ्रष्टाचार से बाज नहीं आ रहे तो उन्हें देश के कानून की ताकत तथा राजनीतिक नेतृत्व की दृढ़ता का अहसास कराया जाना चाहिए।

 स्थानीय संपादकीय : बिहार , सौजन्य – दैनिक जागरण, 29-11-2016।

