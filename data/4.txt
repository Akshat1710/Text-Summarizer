ममता की आपत्ति (दैनिक जागरण)।

बांग्लादेश के साथ तीस्ता जल समझौते का पिछले कई वर्षों से मुख्यमंत्री ममता बनर्जी विरोध करती आ रही हैं।

 कांग्र्रेस नेतृत्व वाली यूपीए-2 सरकार से लेकर नरेंद्र मोदी सरकार बांग्लादेश के साथ तीस्ता जल समझौते को लेकर आगे बढ़ी थी, लेकिन ममता पश्चिम बंगाल के हितों को ध्यान में रखते हुए विरोध कर रही हैं, जिसके चलते समझौता अधर में लटका हुआ है।

 इस बीच अब ममता ने बांग्लादेश में पद्मा नदी (गंगा) पर बांध परियोजना का भी विरोध किया है।

 ममता का कहना है कि उक्त बांध से पश्चिम बंगाल पर प्रतिकूल प्रभाव पड़ेगा।

 सुश्री बनर्जी ने राज्य के विभिन्न नदी जल विशेषज्ञों से परामर्श लेने के बाद इस परियोजना पर असहमति जताते हुए कहा है कि इससे बंगाल के नदिया एवं मुर्शिदाबाद जिलों के घनी आबादी वाले इलाकों में बाढ़ की आशंका बढ़ जाएगी और गंगा जल का नियंत्रण भी बांग्लादेश के हाथों में चला जाएगा।

 यह सही है कि ममता बनर्जी सïर्वप्रथम अपने राज्यवासियों के हितों को देख रही हैं।

 क्योंकि, उस बांध से बंगाल पर क्या असर होगा।

 यह बड़ा सवाल है।

 जिस तरह से तीस्ता को लेकर ममता कहती रही हैं कि बंगाल को जितना पानी चाहिए उसे पूरा करने के बाद ही तीस्ता जल बंटवारे पर बात हो सकती है।

 उसी तरह से इस नए बांध को लेकर भी ममता की चिंता जायज है।

 क्योंकि, नदी जल विशेषज्ञ भी मान रहे हैं कि बांग्लादेश में डैम का निर्माण होने से मानसून के समय बंगाल में बाढ़ की आशंका बढ़ जाएगी।

 भारत-बांग्लादेश द्विपक्षीय संबंधों को मजबूत करने के एजेंडे में शामिल होने के बावजूद केंद्र को भी अपने देश का नफानुकसान देख कर फैसला लेना होगा।

 परियोजना की व्यावहारिकता पर दोनों देश संयुक्त रूप से अध्ययन करें।

 क्योंकि, दोनों ही देशों को समझना होगा कि इस डैम से दूरगामी प्रभाव कितना पड़ेगा।

 फिलहाल ममता ने जो आपत्ति जताई है उसे गलत नहीं कहा जा सकता है।

 मुख्यमंत्री के निर्देश पर राज्य के मुख्य सचिव बासुदेव बनर्जी ने केंद्र को पत्र लिखकर परियोजना पर आपत्ति दर्ज करा दी है।

 मुख्य सचिव ने पत्र में लिखा कि इस परियोजना को लेकर पश्चिम बंगाल को अंधेरे में रखे जाने की बात कही है।

 अगर ऐसा है तो इस पर तत्काल केंद्र के संबंधित विभागों के अधिकारियों को बंगाल सरकार से बात करनी चाहिए।

 ताकि किसी को भी कोई परेशानी न हो।

,  स्थानीय संपादकीय : पश्चिम बंगाल ।

सौजन्य- दैनिक जागरण।

