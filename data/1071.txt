सुरक्षा के लिए अलार्म है यह भयावह रेल हादसा (दैनिक भास्कर)।

इंदौर-पटना एक्सप्रेस की दुर्घटना रेल सुरक्षा की उपेक्षा करने वालों के लिए कड़ी चेतावनी है और एक बार फिर यह रेखांकित करती है कि किसी भी सरकार और शासक के लिए उसके नागरिकों की जान-माल की सुरक्षा से बड़ी कोई जिम्मेदारी नहीं होती।

 अगर सरकार अपने नागरिकों की बलि चढ़ाकर तरक्की का दावा करती है तो वह खोखला दावा है।

 इस बारे में अगर सरकार को यह चेतावनी दी जा रही है कि उसे एक लाख करोड़ खर्च करके बुलेट ट्रेन चलाने की बजाय डेढ़ लाख करोड़ रुपए खर्च करके रेलवे को सुरक्षित बनाने के उन सारे उपायों को तत्काल लागू करना चाहिए, जिसका सुझाव अनिल काकोड़कर कमेटी ने दिया था, तो वह गलत नहीं है।

सुरक्षा के लिए बनाई गई रेलवे समिति ने अगर यह सुझाव दिया था कि रेलवे की दोषपूर्ण लाइनों को तुरंत ठीक करना चाहिए और उसके डिब्बों में ऐसी प्रौद्योगिकी का उपयोग किया जाए, जिससे हादसे जानलेवा न हों तो उसे लागू करने में किसी भी सरकार की तरफ से होने वाली देरी अक्षम्य अपराध है।

 वह देरी चाहे यूपीए सरकार की तरफ से रही हो या एनडीए सरकार की तरफ से दोनों समान रूप से दोषी हैं।

 हाफमैन बुश कोच यानी एचबीसी डिब्बे अगर सुरक्षित हैं और उन्हें कुछ ट्रेनों में लगाया गया है तो उनकी सुविधा देश की सभी ट्रेनों को प्राप्त होनी चाहिए।

 इसी तरह ट्रैक मैंटेनेंस सर्विस सॉफ्टवेयर भी सभी गाड़ियों में लगना चाहिए।

 लेकिन इसी के साथ ट्रेनों को चलाने से पहले उनके दोषों की विधिवत जांच की जानी चाहिए और अगर उनमें दोष है तो उन्हें या तो नहीं चलाना चाहिए या फिर दोष ठीक करके ही हरी झंडी दिखानी चाहिए।

ऐसा न होने पर ही ऐसी मानव निर्मित दुर्घटनाएं होती हैं।

 किंतु रेलवे के बजट और उसकी प्रशासनिक संरचना में बदलाव की तैयारी कर चुकी सरकार के साथ कुछ सुझाव नागरिकों को भी दिए जाने चाहिए, जो आवश्यकताओं से मजबूर होकर ट्रेनों में भीड़ बन जाते हैं और बाद में हताहतों की सूची में शामिल होते हैं।

 इस लाचार जनता से यह कहना भी अप्रासंगिक नहीं है कि वह ई-टिकट लेते समय बीमा कराना भी न भूले जो महज एक रुपए में होता है और उस पर किसी यात्री को दस लाख रुपए तक का मुआवजा मिलता है, लेकिन यह सब हादसे हम तभी रोक सकते हैं जब देश के एक-एक नागरिक के जीवन की कीमत समझें और उसकी क्षति को राष्ट्रीय क्षति मानें।

, सौजन्य – दैनिक भास्कर, 22-11-2016।

