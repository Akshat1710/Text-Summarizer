नया कानून (दैनिक जागरण)।

हर दिन बंगाल में सड़क हादसे में दो-तीन लोगों की मौत आम है।

 आए दिन सड़क दुर्घटना के बाद सड़क जाम, विरोध प्रदर्शन और तोडफ़ोड़ की घटनाएं भी हो रही हैं।

 यह गंभीर चिंता का विषय है।

 सड़क हादसों पर अंकुश लगाने के लिए मुख्यमंत्री ममता बनर्जी कड़े कानून बनाने जा रही हैं।

 सुश्री बनर्जी ने मंगलवार को घोषणा की कि नए कानून में सड़क हादसे में किसी की मौत होती है तो गाड़ी चालक के खिलाफ हत्या का मुकदमा दर्ज होगा।

 वहीं दुर्घटना में कोई जख्मी होता है तो गाड़ी चालक पर हत्या के प्रयास का मामला दर्ज होगा।

 सड़क सुरक्षा को लेकर नए कानून जल्द ही विधानसभा में पेश होंगे।

 पर, सवाल यहां यह उठता है कि अगर कानून बनाने से ही सभी समस्या का समाधान हो गया होता और घटना-दुर्घटना रूक जाती तो फिर आज भी चोरी, डकैती, हत्या, दुष्कर्म जैसे जघन्य अपराध क्यों नहीं रूके।

 बंगाल की बात करें तो कई वर्ष पहले अस्पतालों में रोगी की मौत के बाद होने वाली तोडफ़ोड़, चिकित्सकों के साथ मारपीट की घटनाएं रोकने के लिए तत्कालीन मुख्यमंत्री बुद्धदेव भट्टाचार्य ने नया कानून बनाया था जिसमें ऐसे तत्वों को सख्त सजा दिलाने का प्रावधान था।

 पर, क्या आज अस्पतालों में तोडफ़ोड़ व चिकित्सकों के साथ मारपीट नहीं हो रही है।

 ऐसे में कानून बनाने और उससे दुर्घटनाओं पर अंकुश लगने को लेकर संशय बनना लाजिमी है।

 हादसे रोकने के लिए दो कानून बनेंगे।

 एक कानून पुलिस और दूसरा कानून परिवहन विभाग की ओर से तैयार किया जाएगा।

 नए कानून बनाने से कुछ नहीं होगा।

 उस पर सख्ती से अमल जरूरी है।

 जैसा कि मुख्यमंत्री ने घोषणा की है कि सड़कों पर भवन निर्माण सामग्र्री नहीं रखी जाएगी।

 पर, सीएम की इस घोषणा के बावजूद शहर व पासवर्ती क्षेत्रों में जाने के बाद देखने को मिलता है कि उस पर अमल कितना हुआ है।

 यह सही है कि तीन बार ट्रैफिक कानून का उल्लंघन करने के बाद चौथी बार पकड़े जाने पर चालक का ड्राइविंग लाइसेंस रद होना चाहिए।

 आवश्यक हो तो गाड़ी का रजिस्ट्रेशन भी रद होना चाहिए।

 बाइक और छोटी गाडिय़ों तथा ट्रक व बसों के लिए अलग-अलग कॉरिडोर बनाए जाएं।

 पर, उससे जरूरी है कि ट्रैफिक नियम न मानने वालों पर कार्रवाई के दौरान सियासी रंग न देखा जाए।

 ‘सेफ ड्राइव सेव लाइफÓ अभियान सही है।

 पर, उसके लिए लोगों को जब तक जागरूक नहीं किया जाएगा और नियमित अभियान जारी नहीं रहेगा तब तक दुर्घटनाओं पर रोक लगना संभव नहीं है।

 शराब पीकर या फिर मोबाइल पर बात करते हुए ड्राइविंग करने वालों पर तत्काल प्रभाव से कड़ी कार्रवाई होनी चाहिए।

 उससे भी आवश्यक है कि मौजूदा ट्रैफिक कानून को और सख्त बनाया जाए।

 किसी को ड्राइविंग लाइसेंस जारी करने से पहले यह सुनिश्चित किया जाए कि वह गाड़ी चलाने लायक है या नहीं।

 स्थानीय संपादकीय : पश्चिम बंगाल ।

सौजन्य- दैनिक जागरण, 10-11-2016।

