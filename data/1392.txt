रिसर्च पर प्रीमियम (नवभारत टाइम्स)।

देश में उच्च स्तरीय शोध को बढ़ावा देने के लिए मानव संसाधन विकास मंत्रालय ने एक महत्वपूर्ण योजना बनाई है।

 इसके तहत प्रधानमंत्री फेलोशिप की ओर से आईआईटी के शोध छात्रों को पांच वर्षों के लिए प्रति माह 75,000 रुपये की छात्रवृत्ति दी जाएगी।

 आआईटी के छात्र अब बीटेक करने के बाद ही रिसर्च शुरू करके पीएचडी की डिग्री हासिल कर सकेंगे।

 अभी वे मास्टर्स करने के बाद ही पीएचडी के लिए रजिस्टर्ड होते हैं और उन्हें 25,000 रुपये महीने की स्कॉलरशिप मिलती है।

 इस प्रस्ताव में यह भी प्रावधान है कि अगर किसी ने शोध कार्य बीच में छोड़ा तो तब तक हासिल की गई सारी राशि एक ही बार में वापस करनी होगी।

 इसके लिए बीटेक फाइनल इयर के वे ही छात्र अप्लाई कर सकेंगे, जो पिछले छह सेमेस्टर्स में मिलाकर 25 पर्सेटाइल में आते होंगे।

 वे अपने रिसर्च के विषय का जो खाका पेश करेंगे, उस पर आईआईटी का बोर्ड ऑफ गवर्नर्स विचार करेगा और उसकी मंजूरी मिलने पर ही छात्रवृत्ति प्रदान की जाएगी।

, इस बात पर बार-बार फिक्र जताई जाती है कि देश में शोध और अनुसंधान का माहौल नहीं है।

 रिसर्च में रुचि लेने वाले छात्र विदेश चले जाते हैं क्योंकि उन्हें भारत में बेहतर पैसे और करियर की गारंटी नहीं मिलती।

 अभी तक चिंता जताने के सिवा कुछ ठोस नहीं किया गया था।

 लेकिन पहली बार सरकार ने एक आकर्षक प्रस्ताव रखा है।

 75000 की राशि किसी भी अच्छी नौकरी के प्रारंभिक वेतन से कम नहीं है।

 इसलिए आशा की जानी चाहिए कि जो स्टूडेंट सायंस- टेक्नॉलजी में रिसर्च करना चाहते हैं, वे बाहर जाने से बचेंगे।

 अगर यहां अच्छी-खासी संख्या में शोधार्थी मिल सकें तो देश में अपनी तकनीक के विकास को बढ़ावा मिलेगा।

 इससे आईआईटी का माहौल भी बदलेगा और सही मायने में ये संस्थान उस कार्य की ओर मुड़ेंगे जिसके लिए उनकी स्थापना हुई थी।

आईआईटी की स्थापना का मकसद था भारत में तकनीकी शोध को बढ़ावा देना, ताकि देश के विकास के लिए जरूरी टेक्नॉलजी तैयार हो सके और भारत सही अर्थों में आत्मनिर्भर बन सके।

 लेकिन अभी हाल यह है कि एक तरफ ये संस्थान अमेरिकी सॉफ्टवेयर कंपनियों के लिए सस्ते प्रफेशनल्स सप्लाई कर रहे हैं, दूसरी तरफ आईएएस के रूप में देश को काफी सारे नौकरशाह दे रहे हैं, जिनका तकनीकी विकास में रत्ती भर योगदान नहीं होता।

 शोध के लिए बने इन संस्थानों के अपने मूल कार्य से अलग होने की वजह से ही भारत रिसर्च में फिसड्डी होता गया।

 कभी दुनिया भर में होने वाले शोध कार्य में भारत का योगदान नौ फीसद था, जो आज घटकर महज 2.3 फीसद रह गया है।

 उम्मीद है, अब हालात सुधरेंगे।

 वैसे देश में आईआईटीज के अलावा आईआईएससी जैसे कई अन्य उच्च गुणवत्ता वाले शिक्षण संस्थान भी हैं।

 उन्हें भी इस योजना के दायरे में लाया जाना चाहिए।

, सौजन्य- नवभारत टाइम्स।

