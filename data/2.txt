लोकल में भी वोकल (नवभारत टाइम्स)।

महाराष्ट्र में मुंबई महानगरपालिका समेत 10 नगरपालिकाओं और अन्य स्थानीय निकाय चुनावों के शानदार नतीजे बीजेपी के लिए मिड-टर्म टॉनिक साबित होने वाले हैं।

 म्युनिसिपैलिटी के चुनाव आम तौर पर नितांत स्थानीय माने जाते रहे हैं, लेकिन इस बार ये प्रदेश बीजेपी नेतृत्व और खासकर मुख्यमंत्री देवेंद्र फडणवीस के लिए प्रतिष्ठा का सवाल बन गए थे।

 न केवल इन चुनावों से ठीक पहले शिवसेना ने बीजेपी के साथ अपना गठबंधन तोड़ने का ऐलान कर दिया, बल्कि उसके बाद बीजेपी के प्रदेश और राष्ट्रीय नेतृत्व पर खुलकर हमला भी करती रही।

 हालांकि, मुंबई का किंग एक बार फिर शिवसेना ही साबित हुई।

 यहां वह सबसे बड़ी पार्टी बनकर उभरी है, और पूर्ण बहुमत उसको भले न मिला हो, पर मुंबई मनपा की सत्ता उसके हाथ से कहीं नहीं जाने वाली।

, दूसरी तरफ बीजेपी, जिसे पिछली बार 32 सीटें मिली थीं, इस बार अपनी संख्या ढाई गुनी से भी ज्यादा करने में सफल रही।

 मगर उसके लिए ज्यादा अच्छी खबरें मुंबई के बाहर से आईं।

 शिवसेना ने मुंबई की ही तरह ठाणे का भी अपना पारंपरिक गढ़ बचा लिया, लेकिन उल्हासनगर, नासिक, पुणे, पिंपरी-चिंचवड़, सोलापुर, अमरावती, अकोला और नागपुर के नगरपालिका चुनावों के नतीजे बीजेपी के चेहरे पर मुस्कान लाने वाले साबित हुए।

 राज्य की सांस्कृतिक राजधानी कहलाने वाले शहर पुणे में बीजेपी ने शरद पवार की पार्टी एनसीपी के हाथों से सत्ता छीन ली, जबकि नासिक में राज ठाकरे की एमएनएस को उसके हाथों मात खानी पड़ी।

 मुख्यमंत्री देवेंद्र फडणवीस के शहर नागपुर में भी पार्टी अपने प्रतिद्वंद्वियों पर भारी पड़ी।

 25 जिला परिषदों और 165 पंचायत समितियों के चुनाव नतीजे भी इस आम रुझान से अलग नहीं रहे।

, कुल मिलाकर महाराष्ट्र के स्थानीय निकायों के चुनाव नतीजे बीजेपी को मालामाल करने वाले रहे हैं, जबकि कांग्रेस और एनसीपी के लिए ये उतनी ही बड़ी चिंता का विषय बनकर उभरे हैं।

 बीजेपी, शिवसेना और एमएनएस में आपसी लड़ाई जो भी हो, पर ये सब हिंदुत्व धारा की ही शाखाएं-उपशाखाएं हैं।

 यह धारा महाराष्ट्र में तेजी से फलती-फूलती नजर आ रही है।

 इसके विपरीत सेकुलर धारा की राजनीति करने वाली कांग्रेस, एनसीपी, समाजवादी आदि तमाम पार्टियां अचानक हाशिये पर नजर आने लगी हैं।

 मुंबई कांग्रेस अध्यक्ष संजय निरुपम ने इस्तीफे की पेशकश करके अच्छा काम किया है, लेकिन चुनाव हराने वालों पर दोष डालने वाला उनका बयान पार्टी का कुछ भला नहीं करने वाला।

 एक दिलचस्प सवाल अब यह है कि शिवसेना-बीजेपी गठबंधन का भविष्य क्या है।

 एक-दूसरे पर भ्रष्टाचार और वादाखिलाफी के आरोप लगाते हुए दोनों पार्टियों के नेता जितनी दूर निकल गए थे, उसके बाद दोबारा मेल-जोल की राह निकालना उनके लिए आसान नहीं होगा।

, सौजन्य- नवभारत टाइम्स।

