तनाव मुक्त चुनाव (नवभारत टाइम्स)।

शनिवार को 15 जिलों की 73 विधानसभा सीटों पर वोटिंग के साथ ही उत्तर प्रदेश विधानसभा चुनाव का पहला चरण समाप्त हुआ।

 चुनाव पूरा होने में अभी छह चरण और कई हफ्ते बाकी हैं, लेकिन इस पहले दौर ने ही इस चुनाव की कई विशेषताएं सामने ला दी हैं।

 सभी पक्ष इस चुनावी जंग में अपनी पूरी ताकत झोंक चुके हैं, फिर भी इस बार यूपी का मतदाता राज्य में पिछले तीस वर्षों में हुए तमाम चुनावों के मुकाबले सबसे ज्यादा स्थिर और शांत चित्त दिख रहा है।

 उसका फैसला कैसा होगा, कोई नहीं जानता, लेकिन फैसला सुनाने की प्रक्रिया में कोई उद्विग्नता कम से कम वोटरों के बीच नहीं दिख रही।

, अरसे बाद यह यूपी का एकमात्र चुनाव है, जिसमें किसी तरह का जातीय या धार्मिक ध्रुवीकरण नहीं दिख रहा।

 इसका मतलब यह नहीं कि यूपी के लोगों के वोटिंग बिहेवियर में जाति और धर्म की भूमिका समाप्त हो गई है।

 निश्चित रूप से, स्थानीय और व्यक्तिगत स्तर पर इसकी भूमिका बनी हुई है, लेकिन लोगों को आपसी टकराव में ले जाने वाली शक्ति के रूप में यह अभी तक नदारद है, जो खुद में कोई छोटी बात नहीं है।

 शायद यही वजह है कि इस बार प्रदेश में किसी पार्टी या पक्ष की कोई लहर भी नहीं दिख रही है।

, यह स्थिति लहरों की सवारी करने के आदी हो चले नेताओं के लिए खासी मुश्किल पैदा करने वाली है।

 वे अपनी तरफ से किक मारते जा रहे हैं, लेकिन गाड़ी स्टार्ट ही नहीं हो रही।

 इस माहौल को भांपकर न सिर्फ अखिलेश यादव और राहुल गांधी ने बल्कि, अपने तीखे तेवरों के लिए जानी जाने वाली मायावती ने भी अपने सुर नरम करके अपने भाषणों का लहजा बातचीत वाला बना लिया है।

 ऊंचे स्तर पर इस बदलाव का एकमात्र अपवाद बीजेपी के नेता हैं।

 प्रधानमंत्री नरेंद्र मोदी और पार्टी अध्यक्ष अमित शाह के भाषणों में वह गुस्सा साफ झलक रहा है, जिसे वे शायद मतदाताओं के भीतर भरने के लिए उतावले हो रहे हैं, लेकिन तीन साल पहले सांप्रदायिक दंगों की चपेट में आए पश्चिमी उत्तर प्रदेश के कुछ खास इलाकों में भी उनकी कोशिश बिल्कुल रंग नहीं ला सकी।

, प्रेक्षकों का कहना है कि मुजफ्फरनगर के आसपास चुनाव उसी तर्ज पर हुए, जिस तरह वे अस्सी के दशक में हुआ करते थे।

 बेहतर होगा कि चुनाव के बाकी चरणों में बीजेपी नेतृत्व भी अपने भाषणों में सहजता लाए।

 इससे उसे लोगों को अपना पक्ष बताने में आसानी होगी।

 नतीजे जब आएंगे तब आएंगे, पर नेताओं के लिए पहले चरण का संदेश यही है कि अपनी ऊर्जा संभाल कर रखें, क्योंकि अभी करीब एक महीने का पहाड़ जैसा सफर उनके सामने बचा हुआ है।

 चुनाव की एक और समस्या राज्य की जनता के सामने मौजूद ठोस मुद्दों पर बात न होना है।

 यह तभी हो पाएगा, जब नेता ध्रुवीकरण के चिर-परिचित मुहावरों से पीछा छुड़ा कर एक-दूसरे के दावों पर सवाल करना शुरू करेंगे।

सौजन्य- नवभारत टाइम्स।

