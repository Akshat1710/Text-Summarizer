टूटती मर्यादाओं के बीच लड़ा जा रहा एक चुनाव (हिन्दुस्तान)।

राममोहन पाठकपूर्व निदेशक, मालवीय पत्रकारिता संस्थान, काशी विद्यापीठ।

सभ्य समाज का एक सबसे महत्वपूर्ण पहलू है संचार की भाषा।

 इसमें आंगिक संचार (बॉडी लैंग्वेज) व शाब्दिक संचार, दोनों की ही अपनी मर्यादाएं व सीमाएं पारंपरिक रूप से परिभाषित रही हैं।

 हाल के अमेरिकी राष्ट्रपति चुनाव में मुख्य प्रतिद्वंद्वियों डोनाल्ड ट्रंप और हिलेरी क्लिंटन के बीच वाद, संवाद और प्रतिवाद की सीमाएं और मर्यादाएं तार-तार होती दिखी थीं।

 हमारे यहां पांच राज्यों के अंतिम चुनावी दौर में, खासकर उत्तर प्रदेश में वाद-संवाद की धज्जियां उड़ाई गईं।

 क्या छोटे, क्या बडे़, क्या स्टार प्रचारक, प्राय: सभी ने भाषा और प्रस्तुति की मर्यादाओं की सीमा को नकारते हुए प्रचार को परले दर्जे तक ले जाने का इतिहास रच दिया।

, राजनीतिक संवाद-प्रतिवाद में कभी कांग्रेस के मुखर आलोचक रहे राममनोहर लोहिया ने 1966 में लाल बहादुर शास्त्री की ताशकंद (रूस) में मृत्यु के बाद इंदिरा गांधी को ‘गूंगी गुड़िया’ कहा था, पर दोनों के बीच कभी तीखी कटुता नहीं रही।

 इसी तरह, अटल बिहारी वाजपेयी की संसद में और संसद के बाहर चुनावी सभाओं में भी शिष्टतापूर्ण, लेकिन तीखी आलोचनाओं के भाषण आज भी भारतीय लोकतांत्रिक आलोचना परंपरा की थाती हैं।

 उनके शालीन व्यंग्य गहराई तक चोट करते थे।

 लेकिन देश के 70 साल के लोकतांत्रिक इतिहास में उत्तर प्रदेश विधानसभा चुनाव-2017 को ऐसे राजनीतिक आलोचना और प्रतिवाद के अवसर के रूप में याद किया जाएगा, जिसमें संवाद और राजनीतिक आलोचना की मर्यादाएं तार-तार हो गईं।

 नितांत व्यक्तिगत आक्षेपों से लेकर शर्मिंदा करने वाले आरोप-प्रत्यारोप भी अन्य बातों के अलावा इस चुनाव की खासियत रहे।

, विकास और राजनीति के मूलभूत मुद्दों से कहीं दूर भटककर पूरा चुनाव अभियान स्तरहीन आरोपों-प्रत्यारोपों और वार-पलटवार में सिमट गया।

 राजनीतिक प्रचार लीला के कटु-तंज के प्रमाण भाषणों में ही नहीं, पोस्टरों, बैनरों, पैंफलेट आदि में भी दिखाई पड़े।

 तंज कसे गए और शब्द युद्ध में कहा- ‘वह’ फिल्म दिलवाले दुल्हनियां ले जाएंगे के शाहरुख थे, पर ‘वह’ निकले शोले के गब्बर सिंह।

 या सदी के महानायक अब गुजरात के गधों-खच्चरों का प्रचार बंद करें।

 इसके जवाब में कहा गया कि हम गुजरात में शेर की ही तरह गधों की भी परवरिश करते हैं।

 गांव में कब्रिस्तान बने, तो श्मशान भी बने।

 रमजान पर भरपूर बिजली मिले, तो दिवाली पर भी मिले।

 काशी से चुने गए हैं, तो झूठ न बोलें।

 बीबीसी- बुआ ब्रॉडकास्टिंग कॉरपोरेशन, बीएसपी- बहनजी संपत्ति पार्टी।

, यूपी में गोद लिए बेटे की जरूरत नहीं।

 स्कैम, यानी समाजवादी पार्टी, कांग्रेस और मायावती।

 इसका पलटवार था- स्कैम यानी सेव कन्ट्री फ्रॉम अमित शाह ऐंड मोदी।

 ‘कसाब’ यानी क- कांग्रेस, स- सपा, ब- बसपा।

 अखिलेश ने पिता को वनवास दिया।

 खोजेंगे गंगा के गुनहगार को।

 भाजपा यानी भारतीय जुमला पार्टी।

 ये सब सिर्फ कुछ उदाहरण हैं।

 वे उदाहरण, जो टेलीविजन और अखबारों की सुर्खियों में आ गए।

 जमीन पर जो संवाद या वाद-विवाद हुआ, वह इसके मुकाबले कहीं ज्यादा तीखा, कहीं ज्यादा उग्र और कहीं ज्यादा अशोभनीय था।

, खासकर ‘विकास पुरुष’ और प्रधानमंत्री के भाषणों की भाषा को लेकर सोशल मीडिया पर लंबी बहस और आलोचनाओं का लंबा और तीखा दौर चला।

 खोजी पत्रकार राना अयूब ने, जो नरेंद्र मोदी और अमित शाह पर एक चर्चित पुस्तक के लेखक भी हैं, टिप्पणी की कि मोदी जी, यह तो एक ‘विकास पुरुष’ की भाषा नहीं है।

 आप स्टार प्रचारक ही नहीं, भारत के प्रधानमंत्री भी हैं।

 यह ‘सबका साथ- सबका विकास’ की भाषा नहीं है।

, उत्तर प्रदेश में पिछले डेढ़ महीने में हुआ शब्द-युद्ध राजनीति विज्ञानियों और भाषा वैज्ञानिकों के लिए शोध का अच्छा विषय बन गया है।

 इलाहाबाद हाईकोर्ट की लखनऊ बेंच ने एक जनहित याचिका की सुनवाई करते हुए चुनाव में ऐसे उत्तेजक और अस्तरीय भाषणों पर रोक लगाने के लिए चुनाव आयोग को सख्त हिदायत दी है।

 ऐसी याचिका बताती है कि राजनीतिक वाद-संवाद और आक्षेपों की मर्यादा की टूटती सीमाएं और शब्द-हिंसा पूरे सभ्य समाज के लिए अब चिंता का विषय बन गई है।

 ऐसी चिंता होनी ही चाहिए।

(ये लेखक के अपने विचार हैं), सौजन्य- हिन्दुस्तान।

