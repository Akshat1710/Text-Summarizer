चुनाव आयोग के प्रस्ताव पर फिर विचार होना चाहिए (दैनिक भास्कर)।

हैरानी की बात है कि जब सरकार नोटबंदी के माध्यम से कालेधन के विरुद्ध कड़ी कार्रवाई कर रही हो, उस समय रिश्वत दिए जाने पर चुनाव रद्‌द करने के लिए कानून पास करने का चुनाव आयोग का प्रस्ताव कानून मंत्रालय रद्‌द कर देता है।

 इसलिए अगर आयोग ने सरकार से उस प्रस्ताव पर दोबारा विचार करने का अनुरोध किया है तो यह उचित ही है।

 नोटबंदी के ठीक 10 दिन बाद सरकार ने उस प्रस्ताव को रद‌्द करके यह जता दिया कि वह या तो और मोर्चे नहीं खोलना चाहती या फिर चुनाव सुधार के लिए अन्य पार्टियों की भी राय लेना चाहती है।

आयोग की दलील है कि जब 1951 के जनप्रतिनिधित्व कानून में 58 ए के रूप में बूथ कैप्चरिंग होने पर उसे चुनाव रद्‌द करने का अधिकार है तो इसी सिलसिले को आगे बढ़ाते हुए रिश्वत दिए जाने पर क्यों न चुनाव रद्‌द करने के लिए नई धारा 58 बी भी जोड़ दी जाए।

 कानून मंत्रालय की दलील थी कि रिश्वत दिए जाने को साबित करने के लिए सबूत और तहकीकात की जरूरत होती है, जबकि बूथ कैप्चरिंग स्वतः स्पष्ट होती है।

 आयोग का कहना है कि जांच पड़ताल तो बूथ कैप्चरिंग के मामले में भी होती है।

 हैरानी होती है कि नोटबंदी जैसा कड़ा कदम उठाने वाली सरकार चुनाव आयोग की सिफारिश मानकर वोट खरीदने के लिए रिश्वतखोरी पर त्वरित कार्रवाई का अधिकार क्यों नहीं देना चाहती।

सरकार कह भी चुकी है कि कालेधन से चुनाव की फंडिंग होती है।

 इससे लगता है कि या तो सरकार अभी बहुत सारे मोर्चों पर काम करने के लिए तैयार नहीं है और नोटबंदी का पांच राज्यों के चुनावों में असर देखकर ही कुछ करना चाहती है।

 इसके अलावा यह भी हो सकता है कि सरकार किसी भी आर्थिक, राजनीतिक और सामाजिक सुधार का श्रेय किसी लोकतांत्रिक संस्था को देने की बजाय स्वयं और अपने नेतृत्व के पास रखना चाहती है।

 अगर ऐसा न होता तो सरकार अब तक लोकपाल जैसी संस्था का गठन कर चुकी होती और सुप्रीम कोर्ट में जजों की पर्याप्त नियुक्ति कर चुकी होती।

 पर हमें यह नहीं भूलना चाहिए कि चुनावों में रुपए बांटना अब सामान्य चलन हो चुका है।

 बिना इसके न तो ग्राम प्रधानी का चुनाव जीतना आसान है और न ही सांसद का।

 यह रवायत हर चुनाव में बढ़ती ही जा रही है, इसलिए अगर हमारी राजनीतिक प्रक्रिया को साफ-सुथरा बनाना है तो सरकार को चुनाव आयोग के सुझाव पर गंभीरता से विचार करना ही चाहिए।

, सौजन्य- दैनिक भास्कर।

