ईवीएम विवाद (दैनिक ट्रिब्यून)।

बना रहे लोकतंत्र में भरोसा।

मध्य प्रदेश के भिंड जिले के अटेर में दो विधानसभा उपचुनावों की तैयारी में ईवीएम के डेमो के घटनाक्रम ने वोटिंग मशीन विवाद को फिर हवा दी है।

 मीडिया के सामने वीवीपैट पर्चे के साथ ईवीएम का प्रदर्शन हुआ ताकि मशीन की विश्वसनीयता पुष्ट करने के लिये पता चल सके कि मतदाता ने किसे वोट दिया।

 मगर अभ्यास के दौरान दो दलों के नाम पर बटन दबाने पर मत कमल पर गया।

 इससे उ.प्र. व पंजाब के चुनाव परिणामों के बाद ईवीएम पर निशाना साध रही बसपा व आप आक्रामक मुद्रा में आ गए।

 हालांकि मध्य प्रदेश की निर्वाचन अधिकारी सेलिना सिंह ने कहा कि मशीनें ठीक से कैलिब्रेट नहीं हुई थीं।

 बहरहाल इससे सबसे बड़े लोकतंत्र के रूप में सफल चुनाव कराने वाले चुनाव आयोग की वैश्विक साख पर आंच तो आई।

 दरअसल हार की हताशा में ईवीएम की विश्वसनीयता पर सवाल खड़े करने का फैशन-सा बन गया है।

 वर्ष 2009 में जब राजग हारा तो लालकृष्ण आडवाणी, सुब्रह्मण्यम स्वामी ने इसका मुखर विरोध किया।

 भाजपा के करीबी व चुनावी मामलों के विशेषज्ञ जीवीएल नरसिम्हा राव ने किताब लिखकर कई आशंकाएं जताईं।

 दरअसल विरोध राजनीतिक दलों ने अपनी सुविधा से किया।

हार की हताशा में विरोध तो जारी है मगर कोई दल प्रामाणिक आरोपों के साथ सामने नहीं आया।

 वर्ष 2013 में इस मसले पर दायर याचिका की सुनवाई पर सुप्रीम कोर्ट ने कहा था कि ईवीएम पर लोगों का भरोसा कायम करने के लिये जरूरी है कि हर वोट के साथ पर्ची निकलने की व्यवस्था हो।

 इन पर्चियों को मतपेटी में सुरक्षित रखा जाये ताकि जरूरत पड़ने पर दुबारा गिनती हो सके।

 इस तरह की वीवीपैट वाली ईवीएम मशीनों की व्यवस्था करने के लिये चुनाव आयोग को तीन हजार करोड़ रुपये की जरूरत थी, मगर अब तक पैसा नहीं मिला।

 अब आयोग नये सिरे से मशीनों को फुलप्रूफ बनाने के लिये नयी तकनीक के प्रयोग के लिये प्रक्रिया शुरू कर चुका है।

 वर्तमान में भारत इलेक्ट्रानिक्स लि. व इलेक्ट्रानिक्स कॉरपोरेशन लि. के इंजीनियर इन मशीनों की देखरेख करते हैं।

 नि:संदेह लोकतंत्र में जनता के भरोसे से कोई समझौता नहीं किया जा सकता।

 उसे भरोसा होना ही चाहिए कि उसने जिस प्रत्याशी को वोट दिया है, वाकई उसे मिला है।

 एक संसदीय समिति ने भी मशीन की प्रामाणिकता की जांच का ऐलान किया है।

 मगर निश्चित रूप से देश का जनमानस बैलेट पेपर आधारित उस व्यवस्था को नहीं स्वीकारेगा जो बूथ छापने-लूटने के दौर में वापसी की बात करता है।

सौजन्य- दैनिक ट्रिब्यून।

