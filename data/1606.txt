मौजूदा हालात में बेहतर रेल बजट (अमर उजाला)।

इस वर्ष जब पांच राज्यों में विधानसभा चुनाव होने हैं और भारतीय रेल को आधुनिकीकरण एवं बेहतर यात्री सुविधाएं उपलब्ध कराने के लिए काफी धन की आवश्यकता है, तब रेल मंत्री सुरेश प्रभाकर प्रभु के लिए एक संतुलित रेल बजट तैयार करना रस्सी पर चलने के समान था।

 इस समय भारतीय रेल कई तरह की चुनौतियों से जूझ रही है।

 रेलवे के पास धन का भारी अभाव है, नई परियोजनाओं एवं पहले से घोषित परियोजनाओं के लिए व्यापक पूंजी निवेश की जरूरत है।

 इसके अलावा रेलवे को सातवें वेतन आयोग की सिफारिशें लागू करने के लिए हर वर्ष 33 हजार करोड़ रुपये अतिरिक्त धन की जरूरत है।

 पिछले तीन दशकों में यह पहली बार है, जब रेलवे का यात्री किलोमीटर पहले के वर्षों की तुलना में कम हुआ है।

, वित्तीय कमी की वजह से भारतीय रेल के विस्तार के सामने बड़ी बाधाएं खड़ी हो गई हैं।

 इसलिए मौजूदा परिस्थिति में उन्होंने जो रेल बजट संसद में पेश किया, उससे बेहतर और कुछ नहीं हो सकता था।

 हालांकि इस बार भी रेल मंत्री ने बहुत सारी बातें स्पष्ट नहीं कीं, लेकिन पिछले रेल बजट की तुलना में वह ज्यादा स्पष्ट दिखे।

 रेलवे बोर्ड के पुनर्गठन और मालभाड़े को पुनर्संयोजित करने की रेल मंत्री की घोषणाओं का महत्व है।

 इसका रेलवे को लाभ होगा।

बजट भाषण की शुरुआत में ही हरेक ग्राहक को रेलवे का ब्रांड एंबैसेडर बताते हुए सुरेश प्रभु ने रेल बजट को तीन मुख्य उद्देश्यों से जोड़ा-यात्री की गरिमा, रेल की गति और देश की प्रगति।

 यही वजह है कि उन्होंने रेलवे में स्वच्छता, ग्राहक आधारित सेवाओं, स्मार्ट टिकटिंग, स्टेशनों के सौंदर्यीकरण, स्वचालित प्रणाली, बच्चों के लिए अलग से खाने की व्यवस्था आदि की घोषणा की।

 इस बार उन्होंने किसी भी श्रेणी में रेल किराये में वृद्धि नहीं की।

 लेकिन मेरे खयाल से उन्हें द्वितीय श्रेणी (बगैर आरक्षण) का किराया कुछ बढ़ाना चाहिए था।

 बुजुर्गों एवं महिलाओं के लिए आरक्षित टिकटों का कोटा बढ़ाए जाने की भी उन्होंने घोषणा की।

 इस बार अपने भाषण में कई ऐसी योजनाओं की घोषणा की है, जो तात्कालिक नहीं, बल्कि दीर्घकालीन अर्थों में रेलवे के लिए उपयोगी हो सकती हैं।

 रेल मंत्री ने इस बार चार नई ट्रेन चलाने की घोषणा की है-हमसफर, तेजस, उदय और अंत्योदय एक्सप्रेस।

 हमसफर पूरी तरह से गरीब रथ की तरह थर्ड एसी ट्रेन होगी, जिसमें खाने का विकल्प भी मौजूद रहेगा।

 तेजस भारतीय रेल के भविष्य को दर्शाएगी, जिसकी रफ्तार 130 किलोमीटर प्रति घंटे होगी और इसमें तमाम अत्याधुनिक सुविधाएं उपलब्ध होंगी।

 उदय सबसे व्यस्त रूट पर चलने वाली डबल डेकर एसी ट्रेन होगी, जिसमें 40 फीसदी ज्यादा यात्रियों के लिए जगह होगी।

 अंत्योदय एक्सप्रेस पूरी तरह से अनारक्षित ट्रेन होगी, जो लंबी दूरी के लिए सुपरफास्ट ट्रेन होगी।

, रेलवे के लिए धन का इंतजाम कैसे होगा, इस बारे में बताते हुए रेल मंत्री ने कहा कि उन्होंने 1.2 लाख करोड़ रुपये निवेश का लक्ष्य रखा है, जो पीपीपी मॉडल पर आधारित होगा।

 जीवन बीमा निगम ने 1.5 लाख करोड़ रुपये निवेश की प्रतिबद्धता जताई है।

 रेल मंत्री ने 1.84 लाख करोड़ रुपये राजस्व पैदा करने का लक्ष्य रखा है।

 सुरेश प्रभु ने रेल बजट में नई रेलगाड़ियां चलाने के चलन को हतोत्साहित किया है, जो मेरे हिसाब से ठीक नहीं है, क्योंकि ऐसे में नए बने कोचों का लंबे समय तक इस्तेमाल नहीं होता।

 अगर नई गाड़ियां नहीं चलेंगी, तो न सिर्फ कोच निर्माण प्रभावित होगा, बल्कि इससे यात्री किराया से होने वाली आमदनी भी नहीं बढ़ेगी।

 रेल मंत्री ने बताया कि प्रतिदिन सात किलोमीटर रेल लाइन तैयार करने का लक्ष्य रखा गया है।

 उन्होंने 53,000 किलोमीटर के 44 नए प्रोजेक्ट की भी घोषणा की और 2,000 किलोमीटर रेल लाइन के विद्युतीकरण का लक्ष्य रखा है।

, संभव है कि इस वर्ष देश में बुलेट ट्रेन के परिचालन की शुरुआत हो जाए।

 देश को निश्चित रूप से बुलेट ट्रेन की जरूरत है, लेकिन जहां तक लागत और गति की बात है, उस पर जरूर एक बार फिर से विचार किया जाना चाहिए।

 पहले इस बात का अध्ययन किया जाना चाहिए कि साढ़े तीन सौ किलामीटर प्रति घंटे की रफ्तार हमारे देश में लाभकारी है या नहीं।

 यह अध्ययन दूरी, यात्रा पैटर्न, टिकट किराया और लोगों की क्रय क्षमता के आधार पर किया जाना चाहिए।

हाल के वर्षों में न केवल रेल यात्रियों में कमी आई है, बल्कि रेलवे से होने वाली माल ढुलाई भी घटी है।

 रेलवे की आय का मुख्य स्रोत माल ढुलाई ही है।

 यही वजह है कि रेल मंत्री ने इस बार भी नए फ्रेट कॉरिडोर बनाने की घोषणा की है।

 उम्मीद है कि वर्ष 2019 तक डेडिकेड फ्रेट कॉरिडोर बन जाएंगे।

 उसके बाद ट्रेन ट्रैक पर दबाव कम होगा और हम ऐसी स्थिति में आ जाएंगे, जिससे खाली ट्रैकों पर बहुत-सी नई ट्रेन चलाने की सुविधा होगी।

 इससे रेल यात्रियों को समय पर ट्रेन का टिकट मिल सकेगा।

 यह उम्मीद है कि वर्ष 2020 से जब चाहें, तब ट्रेन टिकट मिल सकता है।

 अगर रेल मंत्री की घोषणाओं के मुताबिक, सब कुछ ठीक-ठाक चलता रहा, तो जन परिवाहन (मास ट्रांसपोर्ट) की कमी पूरी करने में रेलवे बड़ी भागीदारी निभा सकता है।

 रेल मंत्री का जोर रेलवे को क्लीन ट्रांसपोर्ट (हरित परिवहन) के रूप में विकसित करने की है।

 पेरिस वार्ता में भारत ने ग्रीनहाउस गैसों का उत्सर्जन कम करने का जो वायदा किया है, उस दिशा में रेलवे की यह पहल महत्वपूर्ण है।

, हमारे देश में नौकरशाही अपनी कार्यशैली के लिए कुख्यात रही है और रेलवे की नौकरशाही भी इसका अपवाद नहीं है।

 इसलिए रेलवे की नौकरशाही की कार्यसंस्कृति में बदलाव लाने के उद्देश्य से अगर रेल मंत्री ने रेलवे बोर्ड के पुनर्गठन की बात कही है, तो मैं समझता हूं कि यह एक अच्छी पहल होगी।

 हालांकि रेल मंत्री ने जितनी योजनाओं की घोषणा की है, उन्हें लागू करना बहुत मुश्किल है, लेकिन अगर इन्हें लागू किया गया, तो इसके काफी अच्छे नतीजे आएंगे।

सौजन्य: अमर उजाला, 26.02.2016,विवेक सहाय।

