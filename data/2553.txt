गठबंधन के इंतजार में बंगाल  (दैनिक जागरण )।

पश्चिम बंगाल में तीन महीने बाद विधानसभा चुनाव प्रस्तावित हैं और आज जब कट्टरता ने पूरे राज्य को त्रस्त कर रखा है तब कांग्रेस, तृणमूल कांग्रेस और वाम दलों का नेतृत्व कर रही माकपा नया राजनीतिक समीकरण बनाने में जुटी हैं।

 यह देखकर विस्मय होता है कि कांग्रेस का महत्व अचानक बढ़ गया है।

 पूर्व मुख्यमंत्री बुद्धदेव भट्टाचार्य, बंगाल माकपा सचिव सूर्यकांत मिश्र और पार्टी के राष्ट्रीय महासचिव सीताराम येचुरी चाहते हैं कि कांग्रेस बंगाल विधानसभा चुनाव में माकपा के नेतृत्व वाले वाममोर्चा के साथ तालमेल करे।

 कांग्रेस से गठजोड़ की पेशकश कर माकपा ने प्रकारांतर से यह जता दिया है कि तृणमूल कांग्रेस को हराना उसके अकेले दम पर संभव नहीं है।

 कांग्रेस की आलोचना में जो माकपा क्या-क्या नहीं कहती थी, वह अब ममता को सत्ता से हटाने के लिए कांग्रेस के साथ जाने को भी तत्पर है।

 कांग्रेस दुविधा में है।

 अभी तक यह स्पष्ट नहीं है कि वह किधर जाएगी।

 कांग्रेस की पहली दुविधा भरोसे को लेकर है।

 प्रथम संप्रग सरकार के समय जिस तरह माकपा ने सरकार से समर्थन वापस लिया था उससे कांग्रेस पूरी तरह से उस पर भोरास नहीं कर पा रही है।

 आर्थिक नीतियों से लेकर विदेश नीति तक के प्रश्नों पर भी दोनों दलों में गहरे और बुनियादी मतभेद हैं।

 इसलिए यदि वे चुनावी गठजोड़ करते भी हैं तो वह स्वाभाविक नहीं होगा।

, एक दूसरी दुविधा यह है कि बंगाल में वाममोर्चा के 34 वर्षो के शासन काल में जो कांग्रेस उसके विरोध की राजनीति करती रही, अब उसके साथ जाएगी तो उसके कार्यकर्ता क्या इसे जमीनी स्तर पर स्वीकार कर पाएंगे।

 क्या जनता इस गठजोड़ को स्वाभाविक मानकर स्वीकार कर पाएगी।

 क्या दोनों दलों के समर्थक अपने-अपने मतों का एक दूजे के उम्मीदवारों के लिए हस्तांतरण सुनिश्चित कर पाएंगे।

 कहना न होगा कि माकपा और कांग्रेस यदि चुनावी गठबंधन करती हैं तो दोनों दलों की विश्वसनीयता घटेगी और यदि गठजोड़ नहीं करती हैं तो वे अपने-अपने राजनीतिक भविष्य को बचाने में सफल नहीं होंगी।

 यदि कांग्रेस और माकपा में गठबंधन होता है तो उसका आधार भाजपा विरोध और पंथनिरपेक्षता की दुहाई देकर ही निर्मित होगा।

1कांग्रेस को माकपा के साथ जाने से रोकने के लिए तृणमूल कांग्रेस अंतत: उससे फिर तालमेल कर सकती है।

 इसका आधार तृणमूल कांग्रेस ने भाजपा के तीव्र विरोध के साथ तैयार भी कर लिया है।

 ममता सरकार ने भाजपा के संसदीय शिष्टमंडल को मालदा जाने से यह कहकर रोक दिया कि इससे वहां सांप्रदायिक उत्तेजना फैलेगी।

 तृणमूल कांग्रेस आज भाजपा को सांप्रदायिक कहते नहीं थक रही है।

 उसे इसका जवाब देना चाहिए कि जब वह भाजपा के साथ थी और राजग का हिस्सा थी तब क्या वह सांप्रदायिक नहीं थी।

, तृणमूल कांग्रेस ने बंगाल में 1998 के चुनाव में भाजपा के साथ गठजोड़ किया था और तब भाजपा को दो संसदीय सीटें मिली थीं।

 कांग्रेस के शीर्ष नेतृत्व को भी लगता है कि दिल्ली में केंद्र सरकार पर दबाव बनाने के लिए तृणमूल कांग्रेस का साथ ज्यादा लाभदायक रहेगा।

 बंगाल से तृणमूल के 34 सांसद हैं और कांग्रेस के पास केवल चार।

 बहुत दिन नहीं हुए जब कांग्रेस के शीर्ष नेतृत्व ने संसद में तृणमूल कांग्रेस का समर्थन मांगा तो ममता ने भी संकोच नहीं किया।

 कांग्रेस अध्यक्ष सोनिया गांधी के अलावा राहुल गांधी से भी ममता की निकटता है।

 कांग्रेस और तृणमूल कांग्रेस पहले भी गठबंधन कर चुनाव लड़ती रही हैं।

 जितने स्वाभाविक तरीके से वे गठजोड़ करती रही हैं, उतने ही स्वाभाविक तरीके से गठजोड़ तोड़कर अलग भी होती रही हैं।

 कांग्रेस से टूटकर ही तृणमूल कांग्रेस का जन्म हुआ था।

 दोनों दलों में आदर्शगत समानता भी है।

 दोनों दलों को अच्छी तरह पता है कि गठजोड़ करने से दोनों को लाभ होगा।

, कांग्रेस बंगाल में तृणमूल कांग्रेस से गठजोड़ कर अपनी शक्ति को उसी तरह बढ़ा सकती है जैसे बिहार में नीतीश कुमार और लालू प्रसाद के दलों से गठजोड़ कर उसने अपनी ताकत में इजाफा किया।

 इसलिए कांग्रेस और तृणमूल कांग्रेस के बीच गठजोड़ की ही संभावना अधिक है।

 यह संभावना इसलिए भी है, क्योंकि नीतीश कुमार बिहार की तरह बंगाल में भी महगठबंधन बनाने की बातें कर रहे हैं।

 फिलहाल यह स्पष्ट नहीं कि इस महागठबंधन में वे तृणमूल कांग्रेस को शामिल करना चाहते हैं या वाम दलों को।

 वैसे यदि बंगाल में भाजपा ताकतवर रहती तो उसे रोकने के लिए तृणमूल कांग्रेस, कांग्रेस, वाममोर्चा सभी मिलकर चुनाव लड़ते।

 भाजपा ने मालदा, वीरभूम और कोलकाता की घटनाओं के बाद अपनी सक्रियता बढ़ाई है।

 भाजपा के शीर्ष नेता नितिन गडकरी की सभा की सफलता से उसके हौसले बुलंद भी हैं।

 ममता ने मुस्लिम कट्टरता पर आंखें मूंदने के साथ अल्पसंख्यकों के लिए जो योजनाएं चलाई हैं उसे बंगाल भाजपा ने ममता की तुष्टीकरण की नीति बताते हुए मुद्दा बनाया है।

 बावजूद इसके वह राज्य में ठोस जमीन नहीं बना पाई है।

, फिलहाल बंगाल में भाजपा राजनीतिक तौर पर तृणमूल कांग्रेस के लिए खतरा नहीं है, लेकिन यह खतरनाक है कि अन्य राजनीतिक दल हिंदू कट्टरता का तो मुखर होकर विरोध करते हैं, लेकिन मुस्लिम कट्टरता के प्रतिरोध का साहस नहीं दिखा पा रहे।

 पिछले दिनों पश्चिम बंगाल के मालदा, वीरभूम की घटनाओं पर तीनों बड़ी राजनीतिक पार्टियों-सत्ताधारी तृणमूल कांग्रेस, विपक्षी माकपा और कांग्रेस ने मुस्लिम संगठनों की कट्टरता के प्रतिरोध का साहस सिर्फ इसलिए नहीं दिखाया, क्योंकि वे एक समुदाय के मतदाताओं को नाखुश करने का खतरा नहीं मोल लेना चाहती थीं।

 विपक्षी कांग्रेस और माकपा की तरफ से भी मालदा और कोलकाता के रेडरोड पर हिट एंड रन मामले में ठंडी प्रतिक्रियाएं आईं।

 तीनों बड़ी राजनीतिक पार्टियों ने दिखा दिया कि उनमें हर तरह की कट्टरता के एक समान प्रतिरोध की राजनीतिक इच्छाशक्ति नहीं है।

,  , सौजन्य :- दैनिक जागरण  ,21.01.2016,कृपाशंकर चौबे।

