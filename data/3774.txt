रोड शो की राजनीति (राष्ट्रीय सहारा)।

अवधेश कुमार, किसी प्रधानमंत्री द्वारा रोड शो करने की भारत में यह पहली घटना है।

 हालांकि, प्रधानमंत्री नरेन्द्र मोदी के वाराणसी के कार्यक्रम को भाजपा ने रोड शो नहीं जनदर्शन का नाम दिया था।

 नाम कुछ भी दिया जा सकता है, पर कार्यक्रम का स्वरूप मूल बात है।

 और स्वरूप तो रोड शो का ही था।

 यह भी आजाद भारत में पहली बार हुआ है, जब एक ही दिन एक ही शहर में प्रधानमंत्री और प्रदेश के मुख्यमंत्री दोनों का रोड शो हो।

 हां, मुख्यमंत्री अखिलेश यादव और राहुल गांधी ने इतनी बुद्धिमता दिखाई कि प्रधानमंत्री का जनदर्शन या रोड शो को समाप्त होने दिया और निर्धारित समय से ढाई घंटे विलंब से अपना कार्यक्रम आरंभ किया।

 आम लोगों के लिए यह आश्र्चय का विषय था कि एक शहर में इस प्रकार का शक्ति प्रदर्शन प्रधानमंत्री, मुख्यमंत्री एवं राष्ट्रीय स्तर पर दूसरी सबसे बड़ी पार्टी के नेता करें।

 अगर रोहनिया में मायावती की सभा को मिला दें तो फिर एक ही संसदीय क्षेत्र में तीनों प्रमुख राजनीतिक पक्षों का यह शक्ति प्रदर्शन था।

 इससे पता चलता है कि उत्तर प्रदेश में कितना सघन संघर्ष है।

 यह सवाल तो आम लोगों के मन में उठता ही है कि आखिर प्रधानमंत्री को ऐसा करने की आवश्यकता क्यों महसूस हुई होगी।

 अगर प्रधानमंत्री ने किया तो उनके जवाब में मुख्यमंत्री अखिलेश यादव और राहुल गांधी ने जवाबी रोड शो क्यों किया।

यह तर्क दिया जा सकता है कि नरेन्द्र मोदी भले देश के प्रधानमंत्री हैं, लेकिन वे वाराणसी के सांसद भी हैं।

 सांसद के नाते वे वहां ज्यादा समय देते हैं, लोगों के बीच जाते हैं और उसके लिए अपने मन के अनुसार कोई तरीका अपनाते हैं तो इसमें कोई समस्या नहीं होनी चाहिए।

 वाराणसी टाउनहॉल में कार्यकर्ताओं के बीच भाषण में कहा भी कि सांसद होने के नाते मैंने सोचा कि लोगों का दर्शन करूं और एक दिन यहां रुकूं भी।

 उन्होंने उस कार्यक्रम में पहली बार विस्तार से बताया कि सांसद होने के नाते वाराणसी के लिए और प्रधानमंत्री होने के नाते उन्होंने उत्तर प्रदेश के लिए क्या-क्या किया है और क्या करने वाले हैं।

 अपने कार्यकर्ताओं को यह सब बताने का उद्देश्य उनको विपक्षियों के आरोपों का जवाब देने और अपनी ओर से जनता को समझाने में समर्थ बनाना होता है।

 यहां तक पहली नजर में कोई समस्या नजर नहीं आती है।

 किंतु क्या इसका यही तरीका हो सकता था।

 प्रधानमंत्री सांसद के नाते वाराणसी में एक की जगह कई सभाएं कर सकते थे..कार्यकर्ताओं के साथ अलग से बैठक कर सकते थे।

 आखिर उन्होंने पहले दिन जौनपुर में आम सभा किया ही।

 दूसरे दिन उन्होंने वाराणसी में सभा की ही।

 वाराणसी का चुनावी महत्त्व तो समझ में आता है।

 वाराणसी वस्तुत: पूर्वाचल का केंद्र है।

 वहां का संदेश पूरे पूर्वाचल में जाता है।

 उसका आध्यात्मिक और सांस्कृतिक महत्त्व भी है।

 वाराणसी से वैसे तो पूरे देश के हिन्दुओं का जुड़ाव है, लेकिन पूर्वाचल के लोगों के लिए तो उसका स्थान राजधानी जैसा है।

 आसपास के जिलों चंदौली, मिर्जापुर, जौनपुर, गाजीपुर, भदोही, मऊ, आजमगढ़ आदि पर भी वाराणसी के माहौल का प्रभाव रहता है।

 इसलिए प्रधानमंत्री का वाराणसी को केंद्र बनाकर पूरे पूर्वाचल को प्रभावित करने की ओर ध्यान रहा होगा।

 जिस दिन प्रधानमंत्री का रोड शो हुआ उस दिन छठे चरण में 49 सीटों का चुनाव था।

 पूरे पूर्वाचल में करीब 102 विधान सभा सीटे हैं, जिनमें भाजपा ने 2012 में मात्र 13 सीटें जीतीं थीं।

 सपा को 60, बसपा को 16 और कांग्रेस को 8 सीटें मिलीं थीं।

 4 और 8 मार्च वाले स्थानों में भाजपा के पास केवल 9 सीटें हैं।

 जाहिर है, भाजपा को यदि उत्तर प्रदेश की सत्ता हासिल करनी है तो उसे इस क्षेत्र में बेहतर प्रदर्शन करना है।

 यदि पश्चिम में जाट बेल्ट में उसे वोट मन माफिक नहीं मिले तो उसकी भरपाई के लिए पूर्वाचल ही उम्मीद हो सकती है।

 वैसे वाराणसी में भी 8 विधान सभा सीटों से उसके पास केवल तीन सीटें वाराणसी कैंट, वाराणसी उत्तर और वाराणसी दक्षिण ही है।

 इसलिए भाजपा का इस क्षेत्र में जोर लगाना बिल्कुल स्वाभाविक है।

 लेकिन रोड शो ही क्यों।

 शायद यह सोचा हो कि इससे ज्यादा-से-ज्यादा लोगों के बीच जा सकेंगे और अपने हाव-भाव से उनके दिलों को छुआ जा सकता है।

 कुछ विश्लेषक विपक्षियों के इस वक्तव्य का समर्थन कर रहे हैं कि प्रधानमंत्री द्वारा वाराणसी में इतना समय लगाना उनका आत्मविास कमजोर पड़ने का द्योतक हो सकता है।

 भाजपा के कई मंत्री और नेता तक वारणसी में डेरा डाले हुए थे।

 अध्यक्ष अमित शाह भी वहीं थे।

 इस आकलन पर दो राय हो सकता है।

 24 अप्रैल 2014 को भी मोदी ने वाराणसी में रोड शो किया था लेकिन तब वे प्रधानमंत्री नहीं थे।

 उस दिन भी चुनाव था और माना जाता है कि उस रोड शो का मीडिया के माध्यम से जैसा व्यापक प्रचार हुआ उसका असर उस दिन के मतदान पर पड़ा।

 संभवत: यही रणनीति 4 मार्च के रोड शो के पीछे भी रही होगी।

 साथ ही बाबा विश्वनाथ और काल भैरव की पूजा के पीछे भी हिन्दुत्व का संदेश देने की मंशा रही होगी।

 यह तो साफ है कि उत्तर प्रदेश में मुसलमान रणनीतिक मतदान कर रहे हैं।

 यानी जहां भाजपा को सपा-कांग्रेस और बसपा में से जो भी हरा सकने की स्थिति में दिखे उसे मतदान करो।

 इसकी काट भाजपा के लिए यही हो सकती है कि उसके पक्ष में हिन्दू मतों का ध्रुवीकरण हो।

 सीधे-सीधे तो ऐसा कहा नहीं जा सकता लेकिन मंदिरों में पूजा के माध्यम से ऐसा संदेश जा सकता है।

 हालांकि, किसी के धार्मिंक कर्मकांड करने पर हम कोई प्रश्न नहीं उठा सकते भले उसके पीछे राजनीतिक उद्देश्य ही क्यों नहीं हो।

 आखिर अखिलेश एवं राहुल ने भी तो बाबा विश्वनाथ की पूजा की।

 शायद प्रधानमंत्री नहीं करते तो वे भी नहीं करते।

 अखिलेश और राहुल द्वारा जवाबी रोड शो एवं पूजा करने का एक प्रमुख उद्देश्य यही हो सकता है कि किसी तरह मोदी को उनके घर में ही चुनौती देकर अपने समर्थकों एवं कार्यकर्ताओं में यह संदेश दो कि हमारी भी ताकत यहां है।

 तो रोड शो बनाम रोड शो की दोनों पक्षों की अपनी रणनीति थी।

 किंतु प्रधानमंत्री का रोड शो करने के साथ इतिहास बन गया है।

 यह इतिहास चुनाव परिणामों में भी बदलेगा या नहीं देखना होगा।

, सौजन्य- राष्ट्रीय सहारा।

