साहसिक फैसले का संदेश (दैनिक जागरण)।

प्रधानमंत्री नरेंद्र मोदी ने जब से नोटबंदी का फैसला लिया है तब से एक किस्म की अफरातफरी नजर आ रही है।

 राज्यसभा में सांसदों ने अरुचिकर बयानबाजी की और सभी दलों के नेताओं ने अपने भय छिपाने के लिए कृत्रिम बहाने बनाए।

 आम आदमी अपनी तमाम समस्याओं के बावजूद इस चुनौतीपूर्ण समय में भी खुशी प्रकट कर रहा है और फैसले का समर्थन कर रहा है।

 उसे अपनी तकलीफों के बावजूद इस पर मजा आ रहा है कि बड़े-बड़े लोग घबराए हुए हैं।

 वाकई देश में असमानता की दीवार रातोंरात ढह गई है।

 अक्सर ऐसा होता नहीं है।

 प्रधानमंत्री नरेंद्र मोदी ने 2014 के लोकसभा चुनावों में निर्णायक बहुमत से जीत हासिल की थी तब उन्होंने न सिर्फ विकास का वादा किया था, बल्कि भ्रष्टाचार से भी लड़ने का भरोसा दिलाया था।

 जो लोग संप्रग के शासनकाल में एक के बाद एक घोटाले की खबरों से आहत थे उन्हें प्रधानमंत्री नरेंद्र मोदी की ‘न खाउंगा न खाने दूंगा’ की बात प्रभावित कर गई।

 उनके ढाई साल के कार्यकाल में इस घोषणा की स्पष्ट छाप दिखाई देती है।

 हालांकि यह कोई असामान्य बात नहीं है, क्योंकि हर सरकार से ऐसी उम्मीद होती है कि वह भ्रष्टाचाररहित और पारदर्शी शासन दे।

 प्रधानमंत्री की व्यक्तिगत छवि एक ईमानदार नेता की होने से भी उनके बयानों को बल मिला और सामान्य समझ रखने वाले एक आम आदमी को भी यह अहसास था कि आज की राजनीति में इस तरह के दावे करने वाले नहीं के बराबर हैं।

 हालांकि जब सरकार ने अपना कामकाज आरंभ कर दिया तब ऐसा लगा कि उसने भ्रष्टाचार के खिलाफ लड़ाई को ठंडे बस्ते में डाल दिया है।

 स्वच्छ भारत को लेकर काफी प्रचार किया गया था।

 वह अभियान प्रभावी था, लेकिन जब उसकी तुलना हमने अपनी व्यवस्था और राजनीति में व्याप्त गंदगी से की तो वह सतही लगा।

 तो क्या मोदी का सफाई अभियान सिर्फ बयानबाजी तक सीमित था।

 लोगों को अपने प्रश्न का जवाब आठ नवंबर को मिल गया, जब प्रधानमंत्री ने देश की जनता से किए अपने वादे के अनुसार ताकतवर लोगों के खिलाफ लड़ाई छेड़ दी।

 नोटबंदी एक गैर राजनीतिक निर्णय था, जिसे सिर्फ वही ले सकते थे।

 अब भी प्रधानमंत्री की लोकप्रियता शीर्ष पर बनी हुई है और वर्तमान में राष्ट्रीय स्तर पर ऐसा कोई नेता नहीं है जो उनकी टक्कर ले सके।

 आखिर उन्होंने नोटबंदी का इतना बड़ा जोखिम क्यों लिया, जिससे उनका कॅरियर ही दांव पर लग जाए।

 दरअसल यह एक नैतिक और सैद्धांतिक कदम है और यदि हम आने वाली पीढ़ी के लिए वास्तव में एक समान समाज छोड़कर जाना चाहते हैं तो इस तरह के सुधारवादी कदम उठाने जरूरी हैं।

 कोई भी प्रधानमंत्री सिर्फ वर्तमान से चिपका हुआ नहीं रह सकता है।

 उसकी निगाहें हमेशा भविष्य पर टिकी होनी चाहिए।

 जो समस्याएं वर्तमान में लोगों को परेशान कर सकती हैं उन्हें अगर आज दूर नहीं किया गया तो यह तय है कि वे आने वाली पीढ़ी को भी तकलीफ देंगी।

 यदि कोई फैसला जमीन पर आम आदमी की समस्या का कारण बना है तो वे अकेले नहीं हैं, बल्कि प्रधानमंत्री के खिलाफ एकजुट हुए ताकतवर लोग भी डरे हुए हैं।

 जाहिर है, प्रधानमंत्री ने अपनी ताकत का एकदम सही इस्तेमाल किया है।

 कुछ लोग कह रहे हैं कि मोदी को यह कदम अपने दूसरे कार्यकाल में उठाना चाहिए था, क्योंकि नोटबंदी के फैसले से भाजपा के मतदाता चुनावों में उसके लिए समस्या पैदा कर सकते हैं।

 लेकिन हमें याद रखना चाहिए कि यह कदम एक राजनेता का नहीं है, बल्कि एक सुधारक का है।

 क्या मोदी को इसकी कीमत चुकानी पड़ेगी।

 इसका जवाब तो आने वाले चुनाव ही देंगे।

 लेकिन एक बात सच है कि अधिकांश लोगों ने इस कदम का स्वागत किया है और उनमें से गरीबों की संख्या सबसे अधिक है।

 वहीं जो लोग आम जनता की परेशानी का हवाला देकर इस फैसले पर सवाल उठा रहे हैं वे कहीं न कहीं काले धन के प्रति नरमी दिखा रहे हैं।

 नोटबंदी पर सारा बखेड़ा लाइनों में खड़े गरीबों को लेकर है।

 राहुल गांधी कह रहे हैं कि उन्होंने एटीएम में सिर्फ गरीबों को लाइन में देखा है।

 हो सकता है कि उन्होंने देश भर में अपनी प्रायोजित यात्राओं के दौरान यह दृश्य नहीं देखा हो कि गरीब तो हमेशा लाइनों में ही खड़े होते हैं।

 अस्पतालों, रेलवे स्टेशनों, अदालतों आदि में देख सकते हैं कि किस तरह गरीब लोग अपनी बारी के इंतजार में शांत भाव से लाइनों में खड़े रहते हैं।

 जाहिर है, यह पहली बार नहीं कि गरीब लाइन में खड़े हो रहे हैं।

 इसमें कोई दो राय नहीं कि तमाम चुनौतियों के बाद भी नोटबंदी के प्रति लोगों की प्रतिक्रिया सकारात्मक रही है।

 स्पष्ट है कि प्रधानमंत्री ने जो दांव खेला है उसमें वह सफल रहे हैं।

 यानी लोगों ने उन पर भरोसा किया है।

 यह दिखाता है कि उनके जैसा नेतृत्व लंबे समय से देश ने नहीं देखा है।

 इस फैसले में जिस तरह की गोपनीयता बरती गई उससे उनकी मंशा का पता चलता है।

 दरअसल वह नहीं चाहते थे कि कोई दोस्त या दुश्मन बचे।

 हर राजनेता भ्रष्टाचार के खिलाफ कोरी बयानबाजी करता रहता है, लेकिन जब हकीकत में कोई बड़ा कदम उठाया जाता है तो वे लोग आम जनता को होेने वाली परेशानी का बढ़ा-चढ़ाकर वर्णन करने लगते हैं जिन्होंने खुद अवैध तरीके से बड़े पैमाने पर धन एकत्र कर रखा है।

 कब तक राजनेता अपने स्वार्थ की पूर्ति के लिए गरीबों के कंधे पर बंदूक रखकर गोली चलाते रहेंगे।

 दशकों से गरीबी की हालत में जीवनयापन कर रहे गरीब भी क्या अपने हालात बदलना नहीं चाहते हैं।

 लोगों ने इस फैसले को इसी रूप में लिया है और उनकी प्रतिक्रियाओं से यह जाहिर भी होता है।

 देशभर में एटीएम और बैंकों के सामने कतारें छोटी होती जा रही हैं।

 लोग शांत भाव से बैंकों में अपने नोट बदलवा रहे हैं और खरीदारी कर रहे हैं।

 ग्रामीण भारत में भी शहरों जैसी ही स्थिति है।

 वहां भी शुरुआती भय अब खत्म हो रहा है।

 लोगों की कठिनाइयों की खबरें आ रही हैं, लेकिन साथ ही उनके त्याग की भी खबरे आ रही हैं।

 नोटबंदी के फैसले ने इतिहास की किताबों में दर्ज लाल बहादुर शास्त्री द्वारा लोगों से एक वक्त का खाना त्यागने के आह्वान की याद ताजा कर दिया है।

 प्रधानमंत्री नरेंद्र मोदी ने भी लोगों से इसी तरह से पचास दिन देने का अनुरोध किया है।

 यह बताता है कि देश की जनता भ्रष्टाचार से किस तरह त्रस्त है।

 कुछ राजनीतिक विश्लेषकों का कहना है कि यह फैसला चुनावों में मोदी (जिन्होंने आज तक कोई चुनाव नहीं हारा है) पर भारी पड़ेगा।

 इस पर उन्होंने भी जरूर विचार किया होगा।

 फिर भी उन्होंने यह फैसला लिया।

 अपनी इस दृढ़ता और ईमानदार मंशा के साथ उन्होंने आम जनता को प्रभावित किया है।

 जनता और भावी पीढ़ी के लिए यह प्रधानमंत्री का आशा भरा साहसिक कार्य है।

 हर कोई भारत के लिए उनकी सफलता की कामना करता है।

  लेखिका अद्वैता काला, जानी-मानी स्क्रिप्ट राइटर और ब्लॉगर हैं।

सौजन्य – दैनिक जागरण, 23-11-2016.।

