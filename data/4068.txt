कैसे मिले प्रवेश (नवभारत टाइम्स)।

मेडिकल और इंजिनियरिंग में प्रवेश के इच्छुक स्टूडेंट्स पर लगातार बढ़ते दबाव के मद्देनजर सुप्रीम कोर्ट का यह निर्देश अहम है कि केंद्र सरकार इस मामले में आवश्यक गाइडलाइन तय करे।

 वामपंथी छात्र संगठन एसएफआई की ओर से दायर याचिका पर सुनवाई करते हुए शुक्रवार को अदालत ने हालांकि यह साफ कर दिया कि प्राइवेट कोचिंग सेंटरों को बैन करना सही नहीं होगा, लेकिन इन्हें नियंत्रित करना बेहद जरूरी है।

 देश में 40 हजार करोड़ रुपये की इंडस्ट्री बन चुकी प्राइवेट कोचिंग ने शिक्षा का जिस हद तक कमर्शलाइजेशन कर दिया है, उसका असर हमें हर घर में दिखता है।

, अदालत की कार्यवाही के दौरान यह बात ठीक ही उठाई गई कि प्राइवेट कोचिंग सेंटरों की ओर से किए जाने वाले सघन विज्ञापन अभियान के प्रभाव में बच्चे पहले इंजीनियर या डॉक्टर बनने की आकांक्षा पालते हैं और इसमें कामयाब न होने पर पैरंट्स की मेहनत की कमाई कोचिंगों में बर्बाद करने के अपराधबोध में आकर अक्सर खुदकुशी तक कर लेते हैं।

 इसी मसले का एक और अहम पहलू यह है कि प्रवेश परीक्षा पास करने या कराने का दबाव बच्चों को एकांगी बना रहा है।

 कोचिंग सेंटर के जरिए या खुद भी इन प्रवेश परीक्षाओं की तैयारी करने वाले बच्चे अपना पूरा ध्यान इन्हीं परीक्षाओं पर केंद्रित कर लेते हैं जिससे देश-दुनिया और जीवन के अन्य पहलुओं से वे कटने लगते हैं।

, अन्य विषयों की सामान्य जानकारी भी अक्सर उनके फोकस एरिया से बाहर की चीज हो जाती है।

 सुप्रीम कोर्ट ने बिल्कुल ठीक कहा कि इतने अहम क्षेत्रों में स्टूडेंट्स के प्रवेश का आधार महज एंट्रेंस टेस्ट को बना देना उचित नहीं है।

 प्रत्याशियों को शॉर्टलिस्ट करते हुए एंट्रेंस टेस्ट में परफॉर्मेंस को अगर 60 फीसदी वजन दिया जाए तो 40 फीसदी वजन बोर्ड परीक्षाओं के रिजल्ट को भी मिलना चाहिए।

 इससे किसी भी छात्र या छात्रा को एक परीक्षा के आधार पर अक्सेप्ट या रिजेक्ट करने की परिपाटी पर रोक लगेगी।

, सतत प्रदर्शन के आधार पर किया गया मूल्यांकन ज्यादा प्रभावी हो सकता है।

 आईआईटी जैसे संस्थानों में भी प्रवेश पा लेने वाले स्टूडेंट्स को कुछ समय बाद इन कोर्सों के नाकाबिल करार देने की बढ़ती घटनाओं के पीछे हालांकि कई वजहें हो सकती हैं, लेकिन इसमें एंट्री लेवल पर होने वाले मूल्यांकन की अवैज्ञानिक पद्धति की संभावित भूमिका से भी इनकार नहीं किया जा सकता।

 हमें समझना होगा कि किसी भी तरह की पढ़ाई या ट्रेनिंग का मकसद स्टूडेंट को उस खास तरह की स्किल से लैस करने के साथ ही देश के एक समझदार, जागरूक और जिम्मेदार नागरिक के रूप में विकसित करना होता है।

 इसलिए मूल्यांकन की पद्धति भी ऐसी होनी चाहिए जो उसके लगातार प्रदर्शन पर आधारित हो।

 राहत की बात इस संबंध में यह है कि सरकार ने अदालत को सूचित किया कि यह मसला पहले से उसके विचाराधीन है और इस दिशा में आगे बढ़ते हुए वह अदालत के निर्देशों का ध्यान रखेगी।

सौजन्य- नवभारत टाइम्स।

