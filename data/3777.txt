‘बुरे फंसे’ केंद्रीय मंत्री रिजिजू (नवभारत टाइम्स)।

अरुणाचल प्रदेश की एक बड़ी जल विद्युत परियोजना में हुए घपले में आरोपों के छींटे केंद्रीय गृह राज्य मंत्री किरन रिजिजू पर भी पड़े हैं।

 लेकिन न सिर्फ रिजिजू बल्कि पूरी केंद्र सरकार इसे एक राजनीतिक बदले के तौर पर ही देख रही है और इसकी जांच कराने से ज्यादा ऊर्जा इसे नकारने में लगा रही है।

, दरअसल पिछले दिनों एक ऑडियो टेप सामने आया है, जिसमें उपरोक्त परियोजना को आकार दे रहे सार्वजनिक उपक्रम नीपको के चीफ विजिलेंस ऑफिसर रहे सतीश वर्मा और गोबोई रिजिजू नामक उस शख्स के बीच बातचीत है, जो खुद को किरन रिजिजू का भाई बता रहा है।

 लेकिन रिजिजू का कहना है कि वह उनका कोई रिश्तेदार नहीं, बस उनके गांव का एक परिचित है।

, यह बातचीत दिसंबर 2015 में हुई थी।

 सतीश वर्मा ने इस साल जुलाई में सीबीआई, सीवीसी (चीफ विजिलेंस कमिश्नर) और पावर मिनिस्ट्री को भेजी गई अपनी रिपोर्ट में कहा था कि कॉन्ट्रैक्टर्स, नीपको ऑफिशल्स और वेस्ट कामेंग डिस्ट्रिक्ट ऐडमिनिस्ट्रेशन की मदद से ‘कामेंग हाइडल प्रॉजेक्ट’ के दो बांधों के निर्माण में करीब 450 करोड़ रुपये का हेर-फेर किया गया।

, सीबीआई ने दो बार मामले में हाथ डाला, लेकिन एफआईआर दर्ज नहीं की गई।

 रिपोर्ट आने के बाद वर्मा का त्रिपुरा सीआरपीएफ में ट्रांसफर कर दिया गया।

 गौरतलब है कि अरुणाचल के सबसे बड़े हाइड्रोइलेक्ट्रिक प्रॉजेक्ट्स में से एक कामेंग परियोजना किरन रिजिजू के संसदीय क्षेत्र अरुणाचल वेस्ट में आती है।

 वर्मा की रिपोर्ट में गोबोई रिजिजू को घोटाले में लिप्त बताया गया है।

 गोबोई नीपको के मैनेजिंग डायरेक्टर और इस प्रोजेक्ट के सब-कॉन्ट्रैक्टर रहे हैं।

गोबोई ने सतीश वर्मा से किरन रिजिजू का नाम लेकर अपना भुगतान सुनिश्चित करने को कहा था, जबकि किरन रिजिजू ने गोबोई को जल्दी पेमेंट दिलवाने के लिए पावर मिनिस्ट्री को लेटर लिखा था।

 इस बारे में किरन रिजिजू का कहना है कि सांसद बनने के बाद कुछ लोगों ने उनसे मिलकर भुगतान करवाने के लिए कहा था, जिस पर उन्होंने पत्र लिख दिया।

 इस पर ऊर्जा मंत्री पीयूष गोयल की सफाई है कि भुगतान उनका पत्र आने से पहले ही किया जा चुका था।

 किरन रिजिजू कह रहे हैं कि इस परियोजना के ज्यादातर निर्माण और पेमेंट यूपीए के शासन के दौरान हुए हैं, उन्होंने तो गरीबों की मदद के लिए पत्र लिखा, इसमें करप्शन क्या है।

 समस्या यह है कि गृह राज्य मंत्री के बयानों से उनकी बौखलाहट जाहिर हो रही है।

, एक अखबार में गड़बड़ी उजागर होते ही उन्होंने कहा कि ऐसी स्टोरी करने वाले जूते खाएंगे।

 अब विपक्ष के खिलाफ आक्रामक होते हुए कह रहे हैं कि कांग्रेस ने उन पर आरोप लगाकर बड़ी भूल की है, उसे इसकी कीमत चुकानी होगी।

 सच्चाई यह है कि सिर्फ एक अखबारी रिपोर्ट से रिजिजू दोषी नहीं सिद्ध हो गए हैं।

 एक सामान्य सी जांच उन्हें बेदाग साबित कर सकती है।

 लेकिन कोई भी पुलिस या खुफिया जांच गृह मंत्रालय के तहत ही होगी, इसलिए अच्छा होगा कि रिजिजू को कुछ दिनों के लिए किसी और विभाग में भेज दिया जाए।

, सौजन्य – नवभारत टाइम्स।

