संपादकीय : भारत की बढ़ती आर्थिक धमक (नई दुनिया)।

साल 2016 इसलिए भी खास याद रहेगा कि इस वर्ष ब्रिटेन को पीछे छोड़ते हुए भारत दुनिया की छठवीं सबसे बड़ी अर्थव्यवस्था बन गया।

 भारत का सकल घरेलू उत्पाद (जीडीपी) ब्रिटेन से ज्यादा हुआ हो, ऐसा डेढ़ सौ साल बाद हुआ है।

 मशहूर पत्रिका ‘फोर्ब्स के आकलन के मुताबिक पाउंड के वर्तमान मूल्य (0.81 पाउंड = 1 डॉलर) पर ब्रिटेन की जीडीपी इस वर्ष 2.29 लाख करोड़ डॉलर रही।

 जबकि रुपए की मौजूदा कीमत (66.6 रुपया = 1 डॉलर) पर भारत की जीडीपी 2.30 लाख करोड़ डॉलर तक पहुंच गई।

 तो अब जीडीपी के मामले में भारत से आगे अमेरिका, चीन, जापान, जर्मनी और फ्रांस ही हैं।

 ‘फोर्ब्स का ये अनुमान भी हमें खुशी देता है कि अगले वर्ष भी भारत की ये हैसियत कायम रहेगी।

 2017 में भारत की आर्थिक वृद्धि दर न्यूनतम 6 प्रतिशत रहने का अनुमान जताया गया है, जबकि ब्रिटेन की आर्थिक विकास दर मौजूदा 1.8 फीसदी से गिरकर 1.1 फीसदी हो जाने का अंदाजा है।

, उल्लेखनीय है कि इस सदी के आरंभ में भारत ने उच्च वृद्धि दर हासिल की।

 उसकी तुलना में विकसित देशों की वृद्धि दर काफी कम है, इसलिए उन देशों से भारत के फासले का घटना स्वाभाविक परिघटना है।

 इसीलिए अनुमान था कि भारत 2020 तक ब्रिटेन को पीछे छोड़ देगा।

 मगर ऐसा चार साल पहले हो गया, क्योंकि ‘ब्रेग्जिट (यूरोपीय संघ से ब्रिटेन के अलग होने) के बाद से ब्रिटिश मुद्रा पाउंड की कीमत में 20 फीसदी की गिरावट आई है।

 इससे उसकीजीडीपी का मूल्य घटा।

 लेकिन इस तथ्य के कारण भारत की इस उपलब्धि का महत्व कम नहीं होता।

 यह मुकाम हासिल हुआ है तो इसीलिए कि भारत अपनी संभावनाओं को साकार करने की दिशा में दृढ़ता से आगे बढ़ रहा है।

 2022 तक उसके फ्रांस व जर्मनी से भी आगे निकल जाने की उम्मीद है।

, बेशक इन खबरों से देशवासियों का मनोबल बढ़ेगा।

 इसके बावजूद कुछ बातें जरूर ध्यान में रखनी चाहिए।

 अगर प्रति व्यक्ति आय को मानदंड बनाया जाए, तो भारत आज भी ब्रिटेन के आगे कहीं नहीं ठहरेगा।

 फिर जीडीपी विकास और समृद्धि का महज एक पैमाना है।

 मानव एवं सामाजिक विकास के आज कई सूचकांक दुनिया में प्रचलित हैं, जिन्हें किसी समाज की प्रगति का बेहतर आईना समझा जाता है।

 उन पर भारत की छवि सुधारने के लिए देश में अभी काफी कुछ किया जाना है।

 जीडीपी वृद्धि के मामले में भी देश के सामने कई चुनौतियां हैं।

 निवेश, निर्यात, रोजगार आदि मोर्चों पर स्थिति सुधरे, इसके लिए प्रभावी पहल की जरूरत है।

 अत: उचित यह होगा कि विश्व की छठवीं बड़ी अर्थव्यवस्था बनने पर खुश जरूर हों, लेकिन निश्चिंत ना हुआ जाए।

 जब तक सभी भारतवासियों की बुनियादी जरूरतें पूरी नहीं होतीं, शिक्षा एवं स्वास्थ्य जैसी उच्चस्तरीय सेवाएं सबको सुलभ नहीं होतीं और बुनियादी ढांचे के मामले में देश चमकता हुआ नहीं दिखता, आंकड़ा आधारित उपलब्धियां महज मनोवैज्ञानिक संतोष की बात ही होंगी।

, सौजन्य – नई दुनिया।

