प्रदूषण के खिलाफ (दैनिक ट्रिब्यून)।

सख्ती ही सही सबक।

विडंबना है कि जल स्रोतों की सफाई का जो काम सरकारों व स्थानीय निकायों को करना चाहिए, उस पर शीर्ष अदालत को निर्देश देने पड़ते हैं।

 बहरहाल, सुप्रीम कोर्ट के  उस निर्देश का स्वागत करना होगा, जिसमें उसने औद्योगिक इकाइयों द्वारा जल शोधन संयंत्र का प्रयोग न करने पर बिजली की आपूर्ति बंद करने को कहा है।

 दरअसल अधिकांश उद्योग अपना जहरीला पानी सीधे नदियों व अन्य जल स्रोतों में बहा देते हैं या भूमिगत जल में मिला देते हैं।

 कइयों ने जल शोधन संयंत्र नाममात्र के लिये लगा रखे हैं, वे काम नहीं करते।

 अदालत ने राज्यों के प्रदूषण नियंत्रण बोर्ड को एेसे उद्योगों की पहचान करने और उनके खिलाफ कार्रवाई करने को कहा है।

 एक जनहित याचिका पर सुनवाई करते हुए मुख्य न्यायाधीश जे. एस. खेहर की अध्यक्षता वाली बेंच ने मामले में सख्ती बरतने के निर्देश देते हुए कहा कि यदि कोई उद्योग जल शोधन संयंत्र विधिवत रूप से नहीं लगाता तो बिजली बंद करने के अलावा उसकी औद्योगिक गतिविधियां रोक दी जायें।

इतना ही नहीं, अदालत ने स्थानीय निकायों को भी निर्देश दिये हैं कि वे केंद्रीकृत जल शोधन संयंत्र के जरिये सीवरेज को जल स्रोतों तक जाने से रोकें।

 जो जल शोधन संयंत्र काम नहीं कर रहे हैं, उन्हें तुरंत ठीक करायें।

 अकसर देखने में आता है कि स्थानीय निकायों के जल शोधन संयंत्र वित्तीय संकट के चलते काम नहीं करते।

 अदालत ने  इसके लिए निकायों को अतिरिक्त संसाधन जुटाने को कहा है।

 यदि वे ऐसा करने में सक्षम नहीं हैं तो राज्य सरकारों को उन्हें आर्थिक मदद करनी होगी।

 दरअसल, जिन विभागों पर दूषित जल नदियों व अन्य जल स्रोतों में मिलने से रोकने की जिम्मेदारी है, वे अपने दायित्वों का ईमानदारी से निर्वाह नहीं करते।

 कोर्ट को ऐसे लोगों की जवाबदेही सुनिश्चित करने तथा लापरवाही बरतने वाले अधिकारियों को दंडित करने की व्यवस्था देनी चाहिए।

 इसके अलावा राज्य प्रदूषण नियंत्रण बोर्डों का भी दायित्व बनता है कि वे सुनिश्चित करें कि हर उद्योग के स्थापित होने से पहले जल निकासी के लिये जल शोधन संयंत्र लगाये।

 साथ ही जहां लगे हैं वहां सुनिश्चित हो कि वे ठीक से काम कर रहे हैं या नहीं।

 साथ ही औद्योगिक कचरा रोक पाने में अक्षम अधिकारियों के खिलाफ सख्त कार्रवाई भी हो।

, सौजन्य- दैनिक ट्रिब्यून।

