ईवीएम पर सवाल (दैनिक ट्रिब्यून)।

बनी रहे लोकतंत्र की साख।

पांच राज्यों में हाल ही में संपन्न विधानसभा चुनावों में इलेक्ट्रॉनिक वोटिंग मशीन (ईवीएम) से छेड़छाड़ के शोर-शराबे के बाद चुनाव आयोग ने एक बार फिर कहा है कि ईवीएम पूरी तरह से सुरक्षित है और इसके साथ किसी भी तरह की छेड़छाड़ नहीं की जा सकती।

 सवाल यह भी है कि राजनीतिक दल चुनाव जीतने पर कोई शिकायत नहीं करते, पर हारने पर वोटिंग मशीनों की विश्वसनीयता पर सवाल खड़े किए जाते हैं।

 उत्तर प्रदेश विधानसभा चुनावों में अपनी पार्टी के निराशाजनक प्रदर्शन के बाद बसपा सुप्रीमो मायावती ने ईवीएम के साथ गड़बड़ी का आरोप लगाया तो निवर्तमान मुख्यमंत्री अखिलेश यादव ने वोटिंग मशीन की जांच की मांग कर डाली।

 उत्तराखंड में हार के बाद हरीश रावत और पंजाब में फीके प्रदर्शन के बाद आम आदमी पार्टी ने भी ईवीएम की विश्वसनीयता पर प्रश्नचिन्ह लगा दिए।

 ईवीएम के माध्यम से ही 2015 में हुए दिल्ली विधानसभा के चुनावों में केजरीवाल की आम आदमी पार्टी को शानदार जीत मिली थी।

 अब आम आदमी पार्टी और दिल्ली के कांग्रेसी नेता एक सुर में कहने लगे हैं कि दिल्ली एमसीडी चुनाव ईवीएम के बजाय बैलेट पेपर से कराए जायें।

 वैसे स्वयं भाजपा ने भी 2009 में ईवीएम को लेकर धांधली के आरोप लगाए थे।

 यह सवाल अनुत्तरित है कि राजनीतिक दल सत्तासीन रहते ईवीएम की विश्वसनीयता को और भी पुख्ता बनाने की दिशा में कोई पहल क्यों नहीं करते।

 ईवीएम को पूरी तरह विश्वसनीय बताते हुए चुनाव आयोग ने पिछले कुछ सालों में सुप्रीम कोर्ट और कुछ हाईकोर्टों के फैसलों का हवाला भी दिया है, जिनमें ईवीएम पर पूरा भरोसा जताया गया है।

भारत विश्व का सबसे बड़ा लोकतंत्र है।

 चुनाव आयोग पर निष्पक्ष संसदीय और विधानसभा चुनाव कराने की जिम्मेदारी होती है।

 निर्वाचन प्रणाली पर जनता का भरोसा और विश्वास कायम रहना लोकतंत्र की सेहत के लिए जरूरी है।

 राजनेताओं की यह जिम्मेदारी बनती है कि जनता का यह भरोसा डिगने न पाये।

 चुनाव आयोग के लिए अब सबसे बड़ी चुनौती 2019 के संसदीय चुनावों में ईवीएम के साथ वीवीपैट (वोटर वेरिफायबल पेपर ऑडिट ट्रेल) मशीन लगाने की है, ताकि ईवीएम से छेड़छाड़ को लेकर व्यक्त की जा रही आशंकाओं पर पूर्ण विराम लग सके।

 केंद्र सरकार को चाहिए कि पर्याप्त मात्रा में ऐसी मशीनें आयोग को उपलब्ध कराये।

 इस कार्य में धन की कमी आड़े नहीं आनी चाहिए क्योंकि यह लोकतंत्र की साख का सवाल है।

, सौजन्य- दैनिक ट्रिब्यून।

