ऐकडेमिक ब्रेन ड्रेन (नवभारत टाइम्स)।

ब्रिटेन के विश्वविद्यालयों में भारतीय शिक्षकों की संख्या लगातार बढ़ रही है।

 इनमें से कुछ ब्रिटेन में बसे भारतीय मूल के लोग हैं, तो कुछ भारतीय नागरिक हैं, जो वहां नौकरी के लिए गए हैं।

 ब्रिटिश उच्च संस्थानों में भारतीय शिक्षाविदों की उपस्थिति पर बाकायदा एक अध्ययन हुआ है।

 वारविक बिजनस स्कूल की ड्यूलिनी फरनांदो और नॉटिंघम यूनिवर्सिटी बिजनस स्कूल की लॉरी कोहेन द्वारा की गई इस स्टडी में कहा गया है कि ऑक्सफर्ड और कैंब्रिज समेत यूके के प्रतिष्ठित उच्च शिक्षा संस्थानों में ब्रिटिश इंडियंस की संख्या 5 हजार को भी पार कर गई है।

 इस तरह उनकी तादाद 20 फीसदी हो गई है, जो उन यूनिवर्सिटीज में कार्यरत चीनी शिक्षकों के बराबर है।

, दरअसल ब्रिटिश विश्वविद्यालयों ने भारत में नए सिरे से रुचि लेना शुरू किया है और उनमें से कई ने इंडिया सेंटर स्थापित किए हैं।

 भारतीय शिक्षक अपनी सेवाएं ज्यादातर बिजनस स्टडीज, मकैनिकल इंजिनियरिंग और इन्फर्मेशन टेक्नॉलजी के क्षेत्र में दे रहे हैं।

 यह खुश होने से ज्यादा चिंता का विषय है कि भारतीय शिक्षकों की क्षमता का लाभ विदेश को मिल रहा है।

 हम प्रायः यह रोना रोते रहते हैं कि हमारे विश्वविद्यालयों के पास ढंग के शिक्षक नहीं हैं, अच्छे शोधार्थी नहीं हैं।

 पर विडंबना यह है कि क्षमतावान अकैडमिशंस का पलायन हम नहीं रोक पा रहे।

 हमारे उच्च शिक्षा संस्थानों में शोधार्धियों को पर्याप्त सुविधा और बाद में ढंग की नौकरी नहीं मिलती।

, सरकार देश को नॉलेज पावर बनाना चाहती है लेकिन संस्थानों की स्वायत्तता का सम्मान नहीं करती, वहां अपने मनमाने लोगों को बिठाने के लोभ से मुक्त नहीं हो पाती।

 वह नए आईआईटीज खोलने की घोषणा करती है लेकिन वहां के इंफ्रास्ट्रक्चर पर नहीं सोचती।

 महीनों कई आईआईटी संस्थान बिना निदेशक के रहते हैं।

 कई यूनिवर्सिटीज में कुलपति का पद लंबे समय तक खाली रहता है।

 जहां दस टीचर चाहिए वहां दो से काम चलाया जाता है।

 बड़े-बड़े विश्वविद्यालयों में भी शिक्षकों की नियुक्ति में भाई-भतीजावाद, यहां तक कि रिश्वत लेने की खबरें आती रहती हैं।

 ऐसे में यहां शिक्षक का पद किसी सम्मान का सूचक नहीं रह गया है।

, स्वाभाविक रूप से प्रतिभावान छात्रों के लिए टीचिंग कोई आकर्षक करियर नहीं है।

 अगर हम अपनी उच्च शिक्षा का स्तर सुधारना चाहते हैं तो हमें देश के भीतर ऐसा वातावरण बनाना होगा कि अपने देश के युवा यहां रुकें और शिक्षण के क्षेत्र में खुशी-खुशी आएं।

 यही नहीं, दूसरे देशों के विद्यार्थी, शोधार्थी और शिक्षक भी यहां काम करने को उत्सुक हों।

 यह तभी संभव है जब संस्थानों में क्वॉलिटी एजुकेशन उपलब्ध हो और शोध-अनुसंधान का माहौल बने।

 इसके लिए उच्च शिक्षा में निवेश बढ़ाने और इसमें अनावश्यक सरकारी दखल बंद किए जाने की जरूरत है।

, सौजन्य – नवभारत टाइम्स।

