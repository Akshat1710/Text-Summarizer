आवारा आतंक (दैनिक जागरण)।

पंजाब में आवारा कुत्ताें का आतंक थमने का नाम नहीं ले रहा है।

 सरकार के पास इस आवारा आतंक के खिलाफ न तो कोई ठोस नीति है और न ही ऐसी कोई योजना जिससे इस समस्या का हल निकाला जा सके।

 यही कारण है कि हर साल अनेक लोगों को आवारा कुत्ताें का शिकार होकर अपनी जिन्दगी से हाथ धोना पड़ रहा है।

 अगर पंजाब की ही बात करें तो सरकारी आंकड़ों के मुताबिक वर्ष 2015 से फरवरी 2106 तक 54,665 लोग, इसी साल मार्च से अगस्त तक 24,913 पीड़ित लोग स्वास्थ्य विभाग के पास रिपोर्ट हुए हैं।

जिन लोगों ने सरकारी अस्पतालों के बजाय निजी अस्पतालों या फिर ओझाओं से इलाज करवाया होगा उनकी तो न जाने कितनी संख्या होगी।

 वैसे भी सरकारी आंकड़ों के अनुसार पिछले पांच साल के दौरान आवारा कुत्ताें के काटने के मामले छह गुणा बढ़े हैं।

 हैरानीजनक तो यह है कि केंद्र सरकार ने आवारा आतंक पर नकेल के लिए कोई योजना नहीं चलाई, परंतु इनका शिकार होने वाले लोगों को नियंत्रित मूल्य पर दवा मुहैया करवाने की व्यवस्था अवश्य कर रखी है।

 केंद्र सरकार ने कुत्ताें के आतंक को देखते हुए देशभर में एंटी रेबीज टीके चाहे वे किसी भी कंपनी के हों, साढ़े तीन सौ रुपये से ज्यादा मूल्य पर बेचने पर रोक लगा रखी है।

 मसलन जख्म देने वाले का कोई इलाज नहीं है पर जख्म पर मरहम का पूरा प्रबंध है।

देश में सिर्फ जम्मू कश्मीर को छोड़कर किसी भी राज्य में कुत्ताें को मारने पर या फिर इन्हें निर्दयता से पकड़ने पर पूरी तरह से प्रतिबंध है।

 इसी का परिणाम है कि हाल ही में एक मामला बठिंडा से ऐसा आया है जिसमें आवारा आतंक के खिलाफ मुहिम छेड़ने वाले मेयर को ही कुत्ताें ने शिकार बना डाला।

 बुधवार को बठिंडा नगर निगम के मेयर बलवंत राय नाथ शहर में आवारा कुत्ताें के खिलाफ छेड़े गए अभियान का मौके पर जायजा लेने के लिए संजय नगर गए तो कुत्ताें के एक झुंड ने गाड़ी से उतरते ही उन पर हमला बोल दिया।

 जब तक गाड़ी से उतर कर उनका बॉडीगार्ड उन्हें कुत्ताें से छुड़ाता तब तक कुत्ताें ने मेयर को काट लिया।

इसके बाद सरकारी अस्पताल में वैक्सीनेशन की सुविधा न होने पर उन्हें एक निजी अस्पताल में ले जाया गया जहां उनका उपचार हुआ।

 दरअसल बठिंडा शहर में ही करीब तीन हजार के करीब आवारा कुत्ते ट्रेस किए गए थे।

 इनकी नसबंदी के लिए बठिंडा नगर निगम ने उत्तर प्रदेश की एक संस्था को काम दे रखा है।

 उसी का जायजा लेने के लिए मेयर महोदय गए हुए थे कि खुद शिकार हो गए।

 सरकार को चाहिए कि वह जम्मू-कश्मीर की तर्ज पर कोई ठोस नीति या फिर योजना बनाए ताकि इस आवारा आतंक पर नकेल कसी जा सके और लोगों को अकारण ही मौत के मुंह में जाने से रोका जा सके।

(स्थानीय संपादकीय पंजाब), सौजन्य – दैनिक जागरण,19-11-2016।

