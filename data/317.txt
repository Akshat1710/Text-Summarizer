कसौटी पर एक और संसद सत्र (दैनिक जागरण)।

संसदीय जनतंत्र वाले सभी देशों में संसद की संप्रभुता है।

 भारतीय संसद के पास बजट पारण के साथ ही विधि निर्माण एवं संविधान संशोधन के भी अधिकार हैं।

 केंद्र एवं सभी राज्यों की सरकारें विधायी संस्थाओं के प्रति जवाबदेह हैं।

 संविधान ने सरकारों को संसदीय सदनों के प्रति जवाबदेह बनाया है।

 डॉ. अंबेडकर ने संविधान सभा में सरकारी जिम्मेदारी की नियमित जांच की बात कही थी।

 संसद के सदस्य प्रश्न, प्रस्ताव, अविश्वास और अभिभाषणों पर वाद विवाद द्वारा और मतदाता चुनाव के समय जवाबदेही तय करते हैं।

 भारत जैसे देश में कार्यपालक वर्ग की दैनिक छानबीन बहुत ही आवश्यक है।

 संविधान में सभी स्तरों पर संसदीय संस्थाएं हैं।

 राज्य विधानमंडल हैं।

 महानगरों से लेकर नगर, जिला और ग्राम सभा तक।

 संसदीय कार्यवाही का प्रभाव विधानमंडलों से लेकर ग्राम पंचायतों तक पड़ रहा है।

 संसद ने लगातार निराश किया है।

 संविधान सभा के समापन भाषण में अध्यक्ष डॉ. राजेंद्र प्रसाद ने कहा था, ‘संविधान किसी बात के लिए उपबंध करे या न करे, राष्ट्रकल्याण उन व्यक्तियों पर निर्भर करेगा जो देश पर शासन करेंगे।

’ डॉ. राजेंद्र प्रसाद की आशंका सच निकली।

 संसदीय कार्यवाही की गरिमा लगातार अपहरण का शिकार है।

 संसद के बीते सत्र में हंगामेबाजी के नए कीर्तिमान बने।

 इस पर राष्ट्रपति प्रणव मुखर्जी ने दुख व्यक्त किया, पर संसद बाधित बनी रही।

 प्रधानमंत्री ने भी विपक्ष के रवैये पर निराशा प्रकट की, फिर भी विमुद्रीकरण जैसे मुद्दे पर संसद में बहस नहीं हो सकी।

चंद दिनों बाद संसद का बजट सत्र प्रारंभ हो रहा है।

 इस बार रेल बजट भी सामान्य बजट का भाग बनेगा।

 बजट सरकार का अर्थ संकल्प होता है।

 मोदी सरकार के बजट में ‘सबका साथ सबका विकास’ की तमाम योजनाएं संभावित हैं।

 गरीबी और बेरोजगारी से संघर्ष की योजनाओं की भी प्रतीक्षा है।

 ‘आर्थिक न्याय’ संविधान की उद्देशिका का मूल संकल्प है।

 प्रतिपक्ष को इस अवसर पर सकारात्मक दृष्टिकोण अपनाना चाहिए।

 आलोचना विपक्ष का अधिकार है, लेकिन जनहितकारी सुझावों के साथ संसदीय कार्यवाही में प्रामाणिक भागीदारी उसका कर्तव्य है।

 विपक्ष ने सुझाव और आलोचना के अपने संवैधानिक कर्तव्य का निर्वहन नहीं किया।

 बीते सत्रों के हंगामे ने देश को आहत किया है।

 इसलिए और भी कि प्रश्नोत्तर काल भी बाधित हुए हैं।

 विपक्ष ने राज्यसभा के अपने बहुमत का दुरुपयोग किया है।

 अनेक विधेयक लंबित हैं।

आज का सच यह है कि आम जनमानस को संसदीय संस्थाएं निराश कर रही हैं।

 संसदीय कार्यवाही सार्थक संवाद की प्रेरणा नहीं देती।

 संसद में हंगामा और शीलहरण है तो विधानमंडल उससे भी बड़े प्रतिस्पर्धी हैं।

 अनेक राज्यों में विधानमंडलों में मारपीट की घटनाएं होती हैं।

 महानगरों के सदनों में भी बहसों की दिशा आहतकारी है।

 जिला पंचायतों में तनातनी रहती है।

 पुलिस बल बुलाने पड़ते हैं।

 त्रिस्तरीय पंचायती संस्थाओं के सभी सदन बिना बहस ही काम निबटा रहे हैं।

 संकट बड़ा है।

 पांच राज्यों में विधानसभा चुनाव हैं।

 हजारों प्रत्याशी हैं।

 पूछा जाना चाहिए कि वे सदन में जाकर कैसा आचरण करेंगे।

 क्या वे मर्यादा पालन करेंगे।

 क्या वे अपने तर्कों से सदन की गरिमा बढ़ाएंगे।

 क्या वे सदनों में अपने दायित्व का शालीन निर्वहन करेंगे।

 भारत प्राचीन काल से ही जनतंत्री है।

 ऋग्वैदिक काल में सभा समितियां थीं।

 अथर्ववेद में स्तुति है-सभा में सभ्य हों, सभ्यों से सभा चले।

 अंबेडकर ने संविधान सभा में कहा था, ‘यह बात नहीं कि भारत संसदीय प्रक्रिया से परिचित न था।

 बौद्ध संघ संसद थे।

 आधुनिक संसदीय प्रक्रिया के सभी नियम उस समय भी थे।

 भारत से यह लोकतंत्री व्यवस्था मिट गयी।

 क्या वह फिर से इस व्यवस्था को मिटा देगा।

’ अंबेडकर की शंका निर्मूल नहीं थी।

 संसदीय व्यवस्था का संकट अखिल भारतीय है, क्योंकि इस व्यवस्था के शपथी ही यह व्यवस्था तोड़ रहे हैं।

संवैधानिक गणतंत्र और संविधान प्रवर्तन के 67 बरस बीत गए।

 इस काल खंड में संविधान के प्रति निष्ठा की शपथें ली गईं, लेकिन संवैधानिक संस्थाओं का सम्मान नहीं बढ़ा।

 राजनीतिक दल तंत्र का स्वस्थ विकास नहीं हुआ।

 आंतरिक लोकतंत्र प्राय: नहीं रहा।

 सरकारें आती-जाती रहीं, सदनों ने औपचारिक काम किसी तरह निपटाए, लेकिन संवैधानिक नैतिकता का विकास नहीं हुआ।

 यूनानी इतिहासवेत्ता ग्रोट ने ठीक कहा था कि स्वतंत्र और शांतितप्रिय सत्ता संचालन के लिए वैधानिक नैतिकता जरूरी है वरना दुराग्रही अल्पमत कार्यसंचालन को दुरूह बना सकता है।

 संसद में अल्पमत विपक्ष का आचरण वैधानिक नैतिकता से बहुत दूर रहा है।

 संविधान और संसद के प्रति आदरभाव का विकास नहीं हुआ।

 संसद और विधानमंडल के सदस्यों को माननीय कहा जाता है।

 राष्ट्रपति ने स्वयं को महामहिम कहने से रोक दिया और अनेक राज्यपालों ने भी।

 संविधान प्रमुखों ने आदर्श शालीनता का प्रदर्शन किया, लेकिन संसदीय संस्थाओं पर राष्ट्रपति की चेतावनी का भी प्रभाव नहीं पड़ा।

2013 में राष्ट्रपति प्रणव मुखर्जी ने कार्यवाही में बाधा डालने वालों को बाकी सदन का अधिकार छीनने वाला बताते हुए कहा था कि ऐसा कृत्य संसदीय जनतंत्र के प्रति अविश्वास भी है।

 उन्होंने चाणक्य का उद्धरण देते हुए कहा था कि सभा के सदस्यों की निंदा और सदस्यों के लिए अशोभनीय और अविश्वसनीय वक्तव्य नहीं देने चाहिए।

 बेशक भारत के वैदिक काल में जनतंत्र था, सभा थी, बुद्धकाल में सार्थक बहसें थी, कौटिल्य और उसके बाद भी वाद-विवाद संवाद की सभ्यता संस्कृति थी।

 स्वाधीनता के बाद की हमारी संसद भी तेजस्वी थी, बहसें थीं, तीखे तर्क और प्रतितर्क थे।

 पक्ष विपक्ष सदन की कार्यवाही के प्रति निष्ठावान थे, फिर शालीन परंपरा को कालवाह्य और शोर शराबे हंगामे को विरोध का सही तरीका मानने का फैशन आया।

 दलतंत्र जोड़तोड़ और राजनीति का व्यवसाय शुभ लाभ बना।

 सदस्यों की महिमा बढ़ी।

 वेतन, भत्ते बढ़े।

 हनक, ठसक बढ़ी।

 सुरक्षा व्यवस्था बढ़ी, लेकिन सदनों की गरिमा घटी।

 शालीन सदस्य शालीनता में तटस्थ रहे, शोर मचाने वाले सदन कूप को लांघकर अध्यक्षीय आसन तक जाते रहे।

 विधेयक की प्रतियां छीनने वाले महिमामंडित हुए।

 सदन में बोलने की तैयारी करके आने वाले पृष्ठभूमि में चले गए।

 ब्रिटिश संसदीय परंपरा में संसद को अपनी प्रक्रिया और कार्य संचालन का स्वामी कहा जाता है।

 भारतीय संविधान में भी प्रकारांतर से यही व्यवस्था है।

संविधान के अनुसार संसद द्वारा पारित किसी कानून को प्रक्रियागत त्रुटि के आधार पर न्यायालय द्वारा प्रश्नवाचक नहीं बनाया जा सकता।

 न्यायालय संसदीय कार्यवाही का निरीक्षण परीक्षण नहीं कर सकते।

 संसद का कोई विकल्प नहीं।

 संसद ही संसद का विकल्प है।

 बावजूद इसके संसद आश्वस्त नहीं करती।

 वहां अब राष्ट्रीय चुनौतियों पर भी सार्थक बहसें नहीं होतीं।

 आर्थिक प्रश्नों पर भी चर्चा नहीं होती।

 देश संसद की ओर टकटकी लगाए रहता है।

 संसदीय संस्थाओं में हुल्लड़ होते हैं।

 देश निराश होता है।

 राष्ट्रपति, राज्यपाल और सभी सदनों के अध्यक्षसभापति भी निरूपाय दिखाई पड़ रहे हैं।

 उनके पास संसदीय कार्यवाही को व्यवस्थित करने के तमाम अधिकार हैं, पर बात बन नहीं रही।

 अब राष्ट्रपति के हस्तक्षेप का समय आ गया है।

 सभी संस्थाएं और सदनों के सदस्य जन अभिलाषा पर ध्यान दें।

 बजट सत्र को अर्थनीति पर सैद्धांतिक बहस और भारतीय समृद्धि का स्वप्न पूरा करने का अवसर बनाना चाहिए।

 लेखक हृदयनारायण दीक्षित, उप्र विधानमंडल के पूर्व सदस्य हैं ।

सौजन्य- दैनिक जागरण।

