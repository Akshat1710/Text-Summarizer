यह चुप्पी टूटनी चाहिए (Editorial:अमर उजाला)।

कल्पना कीजिए कि आप किसी तीन वर्ष के बच्चे के अभिभावक हैं, जिसे स्कूल में यौन उत्पीड़न का सामना करना पड़ा।

 महीनों बल्कि वर्षों तक आपको न्याय के लिए संघर्ष करना पड़ेगा और इसके साथ ही आपको अपने बच्चे के भीतर बस गए भावनात्मक और शारीरिक भय को दूर करने का प्रयास भी करना होगा।

 दो वर्ष पूर्व एक बहादुर महिला ने अपने बच्चे के उत्पीड़न के खिलाफ लड़ने का फैसला किया और मुझसे मुलाकात की।

 इससे बाल यौन उत्पीड़न के मुद्दे की ओर मेरा भी ध्यान गया और इसके बाद ही ऐसे अभिभावकों और बच्चों की लड़ाई मेरे लिए स्वाभाविक संघर्ष बन गई।

मुझे पहली प्रतिक्रिया राज्य के एक मंत्री की ओर से मिली, जिन्होंने कहा था, ′यह हमारी जिम्मेदारी नहीं है।

′ सिर्फ सरकार की बेरुखी की बात नहीं है, बल्कि आम लोग भी इस विषय पर बात करते हुए असहज होकर बचाव की मुद्रा में आ जाते हैं।

 कुछ लोग बाल यौन उत्पीड़न को पश्चिमी धारणा तक करार देते हैं।

, वर्ष 2007 में महिला एवं बाल विकास मंत्रालय द्वारा ′कांस्पेरेसी ऑफ साइलेंस′ नाम से जारी की गई एक रिपोर्ट में व्याकुल कर देने वाले तथ्य उजागर किए गए थे।

 इस अध्ययन में शामिल 53 फीसदी बच्चों ने स्वीकार किया था कि उन्हें किसी न किसी रूप में यौन उत्पीड़न का सामना करना पड़ा है।

 20 फीसदी बच्चों को बेहद जघन्य तरीके से यौन उत्पीड़न का सामना करना पड़ा।

 रिपोर्ट में इसे परिभाषित करते हुए बताया गया कि इसमें यौन उत्पीड़न, गलत इरादे से बच्चों को पुचकारना और नग्न अवस्था में बच्चों की तस्वीरें खींचना आदि शामिल थे।

 रिपोर्ट के मुताबिक, यौन उत्पीड़न के शिकार बच्चों में 57 फीसदी लड़के थे।

, वर्ष 2005 में सेव द चिल्ड्रन तथा तुलिर (तमिल भाषा के इस शब्द का अर्थ है कोंपल) सेंटर फॉर हीलिंग ऐंड प्रीवेंशन ऑफ चाइल्ड एब्यूज ने चेन्नई में 2,211 स्कूली बच्चों के बीच सर्वे किया, जिसमें 15 फीसदी बच्चों ने बताया था कि उन्हें गंभीर किस्म के यौन उत्पीड़न से गुजरना पड़ा।

 इन अध्ययनों से पता चलता है कि बाल यौन उत्पीड़न अपवाद नहीं, बल्कि व्यापक रूप से फैल चुका है।

 हैरानी की बात है कि 68 वर्षों बाद भी किसी सरकार ने इस मुद्दे पर न तो राष्ट्रीय स्तर पर कोई अध्ययन करवाना जरूरी समझा और न ही इससे निपटने के लिए व्यापक रूप से कोई संस्थागत प्रयास किए गए।

 यह सब तब है, जबकि देश की आबादी में बच्चों की हिस्सेदारी 30 फीसदी की है, मगर हमने उन्हें ऐसे ही छोड़ दिया है।

, बच्चों की सुरक्षा सुनिश्चित करने के लिए सरकार की भूमिका को और व्यापक बनाने की जरूरत है, ताकि संस्थाओं को बच्चों की सुरक्षा के प्रति जवाबदेह बनाया जा सके।

 इसके लिए यह देखना जरूरी होगा कि बाल यौन उत्पीड़न रोकने के लिए संस्थाओं ने कैसे कदम उठाए हैं।

 यह भी देखना होगा कि यौन उत्पीड़न की शिकायत मिलने पर किसी संस्था या संस्थान द्वारा कैसी प्रतिक्रिया व्यक्त की जाती है और पीड़ित के प्रति उनका व्यवहार किस तरह का होता है।

वैसे हमारे यहां एक कानून है, जिसे प्रोटेक्शन ऑफ चिल्ड्रन फ्रॉम सेक्सुअल अफेंसेस ऐक्ट (पोक्सो) के नाम से जाना जाता है।

 इसमें यों तो हर संबंधित पक्ष द्वारा अनिवार्य रूप से अमल में लाई जाने वाली प्रक्रिया का ब्योरा दिया गया है, लेकिन व्यावहारिक रूप में इस पर कितना अमल होता है, यह किसी से छिपा नहीं है।

 ह्यूमन राइट्स वाच (एचआरडब्ल्यू) की 2013 की एक रिपोर्ट के मुताबिक, देश के विभिन्न हिस्सों में यौन उत्पीड़न के मामलों में इस मुद्दे से संबंधित तीन साझेदारों पुलिस, डॉक्टर और अदालत के व्यवहार में गंभीर अनियमितता पाई गई है।

 बच्चे के यौन उत्पीड़न के मामले में सबसे पहले पुलिस से संपर्क किया जाना चाहिए, मगर पुलिस तंत्र में भारी खामियां हैं।

 पुलिस में कर्मचारियों की तो कमी है ही, ऐसे मामलों से निपटने के लिए उन्हें न तो कोई विशेष परीक्षण है और न ही उनमें मनोवैज्ञानिक क्षमता होती है, कि वे इसे संवेदनशील तरीके से देख सकें।

 नतीजतन पीड़ित अभिभावक और बच्चे अपने मामले लेकर पुलिस थाने में जाने से कतराते हैं।

 संस्थागत प्रतिक्रिया की अगली कड़ी के रूप में सरकारी अस्पतालों का भी बुरा हाल है, जबकि पीड़ित बच्चे की यहां मेडिकल जांच करानी होती है।

 वर्ष 2012 में बंगलूरू में एक तीन वर्ष की बच्ची का उत्पीड़न किया गया था, जिसे मेडिकल परीक्षण से गुजरना पड़ा।

 एचआरडब्ल्यू की रिपोर्ट के मुताबिक, ऐसे मामलों में डॉक्टरों का नजरिया बच्चों को किसी तरह की राहत या भावनात्मक मदद करने के बजाय सिर्फ साक्ष्य एकत्र करने का होता है, इससे बच्चे की तकलीफ और बढ़ती है।

, पोक्सो में बाल यौन उत्पीड़न के मामलों की सुनवाई एक वर्ष में पूरी करने के प्रावधान के बावजूद अदालतें ऐसे मामलों के निपटारे में सुस्त दिखती हैं।

 संसद में मेरे एक प्रश्न के जवाब में बताया गया था कि पोक्सो के तहत 6,816 आरोपियों में से सिर्फ 166 को ही सजा मिली, जबकि 389 आरोपी छूट गए।

 पोक्सो ऐक्ट के तहत सजा दी जाने की दर सिर्फ 2.4 फीसदी है।

 बच्चों के साथ बलात्कार के लंबित मामले 2010 में 20,594 से 84 फीसदी बढ़कर 2014 में 37,519 हो गए।

 बाल यौन उत्पीड़न के रोजाना औसतन आठ मामले दर्ज किए जाते हैं।

, यौन उत्पीड़न से बच्चे की मनोदशा पर बेहद प्रतिकूल असर पड़ता है।

 राजनीतिक नेतृत्व को इस मुद्दे को सार्वजनिक तौर पर स्वीकार करना चाहिए और गंभीरता से लेना चाहिए।

 इसी वजह से मैंने चेंज.ओरजी पिटिशन शुरू की है, ताकि इस मुद्दे को प्रधानमंत्री मोदी के अधिकतम शासन के एजेंडा में प्राथमिकता के साथ जगह मिल सके।

 आज वर्ल्ड डे फॉर प्रिवेंशन ऑफ चाइल्ड एब्यूज के मौके पर भारत को बच्चों के लिए बेहतर जगह बनाने के लिए हम सबको संकल्प लेने के लिए आगे आने की जरूरत है।

,  , सौजन्य :- अमर उजाला 19.11.2015, राजीव चंद्रशेखर(राज्यसभा सदस्य हैं)।

