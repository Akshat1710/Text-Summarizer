आलोचना की औषधि (दैनिक जागरण)।

जीवन में हम सब सिर्फ प्रशंसा और सम्मान पाना चाहते हैं।

 निंदा, उपेक्षा अथवा अपमान कदापि नहीं, लेकिन क्या यह संभव है।

 क्या मात्र मिष्ठान्न और पकवान खाकर हम पूर्ण स्वस्थ रह सकते हैं।

 शायद नहीं।

 कहा गया है कि असम्मान से तपस्या में वृद्धि होती है और सम्मान से तपस्या का क्षय होता है।

 अत: निंदा, उपेक्षा अथवा अपमान के भय से स्थितियों से पलायन करना अविवेकपूर्ण है।

 निंदा, उपेक्षा अथवा अपमान की स्थितियों को एक चुनौती के रूप में लेना चाहिए।

 यह ठीक है कि निंदा, उपेक्षा अथवा अपमान की स्थिति में व्यक्ति मर्माहत होता है, लेकिन उपेक्षित, अपमानित अथवा मर्माहत होकर व्यक्ति न केवल नई दृष्टि तथा दृष्टिकोण का विकास कर सकता है, बल्कि नई दृष्टि और नए सकारात्मक दृष्टिकोण का विकास इसी प्रकार की विषम परिस्थितियों में ही संभव है।

 ये स्थितियां व्यक्ति को आत्म-विश्लेषण तथा पुनर्मूल्यांकन का अवसर प्रदान करती हैं।

 स्थिति जितनी विषम होगी, समस्या जितनी गहन होगी अथवा चोट जितनी गहरी होगी उतना ही अधिक आत्म-विश्लेषण तथा पुनर्मूल्यांकन संभव हो सकेगा, क्योंकि छोटी-मोटी घटना पर तो हम विचार करते ही नहीं।

 निरी प्रशंसा और सम्मान से व्यक्ति अहंकारी होकर अपने उचित मार्ग या कर्तव्य-पथ से विचलित हो सकता है।

 प्रशंसा तो विष के समान है जिसे मात्र औषधि के रूप में अत्यंत अल्पमात्रा में ही लेना उचित होता है।

 अधिक मात्रा घातक हो सकती है।

 विरोध, निंदा, उपेक्षा कटु औषधि की तरह काम करते हैं, क्योंकि ये अत्यधिक प्रशंसा से उत्पन्न अहंकार रूपी रोग को नष्ट करने में सक्षम हैं।

 तभी तो कबीर ने कहा है कि निदंक नियरे राखिए…।

 हमें रोकने-टोकने वाला, हमारी गलती बताने वाला हमारा शत्रु या अपमान करने वाला नहीं, अपितु हमारा शुभचिंतक है।

 अपनी परवाज को सलामत रखना है, निरंतर ऊंचे उड़ते रहना है तो विरोध या अपमान को स्वीकार करना सीखना होगा।

 सभी जगह विपक्ष, विरोधी या आलोचक की महत्वपूर्ण भूमिका की उपेक्षा नहीं की जा सकती।

 जिंदगी मात्र फूलों की सेज तो है नहीं।

 हर रोज हमें खट्टे-मीठे अनुभवों से दो-चार होना पड़ता है।

 विरोध समाप्त हो जाए तो हमारी ऊर्जा की भी बचत ही होगी।

 इस ऊर्जा का उपयोग अन्य उपयोगी रचनात्मक कार्यों अथवा अन्य किसी सकारात्मक दिशा में किया जा सकेगा, जो हमारे विकास के लिए अनिवार्य है।

  सीताराम गुप्ता ।

सौजन्य – दैनिक जागरण।

