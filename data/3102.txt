संसद सत्र आज से शुरू, नोटबंदी पर हंगामे के आसार (हिन्दुस्तान)।

संसद के आज से शुरू हो रहे शीतकालीन सत्र के पहले मौसम भले ही ठंडक का एहसास देने लगा हो, लेकिन संसद के अंदर खासी गरमी के आसार दिख रहे हैं।

 तय है कि यह संसद सत्र सत्ता और विपक्ष, दोनों के लिए बड़ी व बराबर की चुनौतियां पेश करेगा।

 जीएसटी की राह आसान होने की दृष्टि से पिछला सत्र सरकार के लिए जितना भी सुखद रहा हो, लेकिन यह सत्र नोटबंदी के ताप से उपजी गरमी में डूबेगा-उतराएगा, इसमें शक नहीं।

 यह सत्र उस वक्त शुरू हो रहा है, जब सरकार और विपक्ष, दोनों के पहले से तयशुदा एजेंडे बदल चुके हैं और यह मसला दोनों के लिए खासी चुनौती खड़़ी करेगा।

 यानी भोपाल जेल ब्रेक कांड और एनकाउंटर से उपजे हालात, गुजरात पेट्रोलियम में कई हजार करोड़ के घोटाले और सर्जिकल स्ट्राइक के बाद विपक्ष, खासतौर से कांग्रेस के जेहन से निकले सवाल नोटों की आंच के सामने अब शायद उतना ताप नहीं दिखा पाएं।

, पिछले सत्र में जीएसटी के मामले में सरकार को मिली सफलता के बाद यह सत्र अर्थव्यवस्था के लिहाज से काफी महत्वपूर्ण है, लेकिन अब इसकी सारी दिशाएं नोटों की ओर ही जाती हुई दिख रही हैं।

 विपक्ष आम आदमी, खासतौर से किसानों को हो रही दिक्कतों के बहाने सरकार को घेरने में कोई कसर नहीं छोड़ना चाहेगा, तो सत्तापक्ष नोटबंदी के दूरगामी असर यानी काले धन और आतंकवाद पर चोट के बड़े हथियार के रूप में स्थापित करने की कोशिश करेगा।

 प्रधानमंत्री ने नोटबंदी की घोषणा के बाद कई बार विपक्ष पर हमलावर होकर यह संकेत दे भी दिया है।

 यहां यह भी ध्यान देना होगा कि जीएसटी बिल ने सत्ता पक्ष और विपक्ष के बीच सकारात्मक सहयोग का एक आधार तैयार किया था।

 अलबत्ता, इस बड़े कानून से जुड़े कुछ छोटे-छोटे मसले जरूर हैं, जिन पर विपक्ष की टेढ़ी नजर है।

 कुछ बिंदुओं पर कांग्रेस ने अपनी आपत्ति भी जताई है।

ये छोटे दिखने वाले मुद्दे ही हर बड़े कानून को अमली जामा पहनाने में सहायक होते हैं और इनका पास होना भी उतना ही जरूरी होता है।

 यदि ऐसा न हुआ, तो आशंका है कि जीएसटी की राह थोड़ी और लंबी हो जाए।

 नोटबंदी के मसले पर शिवसेना को छोड़ अमूमन पूरा एनडीए एक दिख रहा है।

 ऐसे में, सवाल यह है कि जमीनी तौर पर बंटा हुआ विपक्ष काले धन पर चोट के इस बड़े मसले पर कितनी एकता दिखा पाता है।

 कांग्रेस, तृणमूल और आम आदमी पार्टी भले ही उग्र दिख रहे हों, पर देखने की बात होगी कि बीजू जनता दल, जद-यू, सपा, बसपा और एनसीपी इसे कितनी और कैसी धार दे पाते हैं, क्योंकि अब तक यही देखने में आया है कि कोई सीधा हमलावर हुआ, तो किसी ने सिर्फ घोषणा के वक्त व तरीके पर सवाल उठाकर अपना फर्ज निभाया।

 यानी आम आदमी की परेशानी के मुद्दे पर एक होने के बावजूद सुर कितने मिलते हैं, यह देखने वाली बात होगी।

, शीत सत्र इसलिए और ज्यादा महत्वपूर्ण है कि यह पांच राज्यों पंजाब, उत्तर प्रदेश, उत्तराखंड, मणिपुर और गोवा के चुनावों के ठीक पहले हो रहा है और इसमें उठी हर आवाज सीधे इन राज्यों के मतदाताओं तक जाएगी।

 यानी असल मायने में यह सत्ता और विपक्ष, दोनों की अग्निपरीक्षा का समय है।

 सत्ता पक्ष के लिए कसौटी पर और निखरकर बाहर निकलने की चुनौती है, तो विपक्ष के लिए सरकार को बचाव की मुद्रा में ला पाने की चुनौती।

 सत्र में जीएसटी के सहायक बिलों सहित नौ बिल पास होने हैं, जिनमें सरोगेसी और इसके लिए राष्ट्रीय स्तर व राज्यों के बोर्ड बनाकर इन्हें अधिकारों से लैस करने का मुद्दा शामिल है।

 मातृत्व लाभ और तलाक (संशोधन) के साथ आईआईएम के अधिकारों से जुड़े बिल भी इनमें शामिल हैं।

सौजन्य – हिन्दुस्तान, 16-11-2016।

