ये चुनाव तय करेंगे भविष्य की बुनियाद (हिन्दुस्तान)।

जैसी कयासबाजी चल रही थी, ठीक वैसे ही जनवरी के पहले हफ्ते में उत्तर प्रदेश सहित पांच राज्यों में विधानसभा चुनाव का एलान हो चुका है।

 निर्वाचन आयोग ने इसकी रूपरेखा सार्वजनिक कर दी है।

 अब गेंद इन राज्यों के उन 16 करोड़ से अधिक मतदाताओं के पाले में है, जो अगले दो-ढाई महीनों में अपने-अपने प्रतिनिधि का चुनाव करेंगे।

 देखा जाए, तो हर चुनाव अपने-आप में खास होता है, मगर इन पांच राज्यों पर इसलिए नजर बनी रहेगी, क्योंकि साल 2019 के लोकसभा चुनाव का रास्ता यहीं से आकार लेगा, खासकर उत्तर प्रदेश से।

 इस सूबे में काफी कुछ दांव पर लगा है।

 पार्टियों की साख के साथ-साथ यहां छवि की लड़ाई भी लड़ी जानी है।

 इसीलिए स्वाभाविक तौर पर बाकी के चार राज्यों के मुकाबले यहां के नतीजों का असर केंद्रीय राजनीति पर ज्यादा पड़ेगा।

, उत्तर प्रदेश का महत्व सिर्फ इसीलिए नहीं है कि यह देश का सबसे बड़ी आबादी वाला सूबा है या यहां सबसे ज्यादा 403 विधानसभा सीटें हैं।

 यहां का चुनाव इसलिए खास है, क्योंकि यह केंद्रीय राजनीति की दशा-दिशा का रुख तय करने वाला साबित होगा।

 इसका सीधा मूल्यांकन होगा।

 यहीं से पता चलेगा कि नोटबंदी जैसा जो ब्रह्मास्त्र प्रधानमंत्री नरेंद्र मोदी ने चलाया है, उसे जमीनी स्तर पर लोग कितना स्वीकार कर पाए।

 चूंकि चुनाव की घोषणा होने के पहले से ही तमाम तरह के सियासी दांव-पेच यहां खेले जा रहे थे, जो एक तरह से अपनी पराकाष्ठा तक भी पहुंच गए थे, इसलिए यहां के नतीजे उन सबकी परीक्षा भी है।

, उत्तर प्रदेश का चुनाव भाजपा और खुद नरेंद्र मोदी के लिए काफी मायने रखता है।

 आगामी लोकसभा चुनाव की तरफ मोदी यहीं से अपना पहला कदम बढ़ाएंगे।

 अगर वह यहां पार्टी को बड़ी जीत दिलाते हैं, तो उनकी छवि और मजबूत बनकर उभरेगी।

 और अगर उनकी झोली में हार आती है, तो इसके कई अर्थ निकाले जाएंगे।

 यहां लड़ाई पहले स्थान की ही नहीं, दूसरे के लिए भी है।

 इसकी वजह यह है कि दलित वोट मायावती के साथ जाने और अखिलेश यादव के विकास के मुद्दे पर जीतने से भाजपा यदि तीसरे पायदान पर रहती है, तो इसका संदेश यही होगा कि उसके साथ न तो निचली जातियां हैं और न विकास का कार्ड उसके लिए मददगार है।

 तब पार्टी के लिए एक कशमकश वाली स्थिति होगी कि वह अब किधर जाए।

, उत्तर प्रदेश गंवाना खुद नरेंद्र मोदी को कमजोर बना सकता है।

 ‘सबका साथ, सबका विकास’ जैसे उनके नारों की पड़ताल शुरू हो जाएगी, क्योंकि तब यही कहा जाएगा कि मुसलमानों से पारंपरिक रूप से दूर मानी जानी वाली भाजपा ‘सबका साथ’ और ‘विकास’, दोनों ही मोरचे पर विफल साबित हुई है।

 तब प्रधानमंत्री पर विपक्ष का हमला तो बढ़ेगा ही, पार्टी के अंदर भी उनके खिलाफ आवाज उठ सकती है।

 उत्तर प्रदेश यह भी बताएगा कि 2014 के लोकसभा चुनाव में जिन जातियों या वर्गों का साथ नरेंद्र मोदी या भाजपा को मिला था, उनमें से कितना अब उनके साथ है या इसमें कुछ वृद्धि भी हुई है अथवा नहीं।

 कुल मिलाकर, यहां का चुनाव प्रधानमंत्री के लिए आर-पार की लड़ाई जैसा है।

, ये विधानसभा चुनाव गैर-भाजपाई दलों के लिए भी कम महत्वपूर्ण नहीं हैं।

 उनके लिए अगर कहें कि यह भाजपा से भी ज्यादा खास है, तो गलत नहीं होगा।

 इससे यह पता चलेगा कि नरेंद्र मोदी के विरोध में कौन-सी छवि जनता के बीच मान्य है।

 जिस तरह 2014 के लोकसभा चुनाव में कांग्रेस का विरोध नरेंद्र मोदी के रूप में उभरा, उसी तरह ये विधानसभा चुनाव तय करेंगे कि मोदी के विरोध में कौन उभरता है।

 अगर उत्तर प्रदेश में कोई गठबंधन होता है, जिसकी आवाज वक्त-वक्त पर उठती रही है, तो उस सूरत में कौन-कौन से वे गैर-भाजपाई दल हैं, जो एकजुट होकर नरेंद्र मोदी की छवि से टकरा सकते हैं, इसका भी पता चलेगा।

 वंशवाद की राजनीति और समाजवादियों की पारिवारिक लड़ाई का रुख भी उत्तर प्रदेश तय करेगा।

, उत्तर प्रदेश के बरक्स बाकी के चार राज्यों के नतीजे केंद्रीय राजनीति पर ज्यादा प्रभाव डालते नहीं दिख रहे।

 पंजाब में भाजपा वैसे भी दूसरे नंबर की पार्टी है।

 यहां अकाली सबसे आगे हैं, और यह कह सकते हैं कि यहां एक तरह से लड़ाई पंजाबियों की ही है।

 हां, अगर आम आदमी पार्टी यहां कुछ कर पाती है, तो अरविंद केजरीवाल मोदी-विरोध की राजनीति के एक मजबूत विकल्प बनेंगे।

 कुछ ऐसी ही बात गोवा के लिए भी है।

 यहां भाजपा की सरकार है, जबकि कांग्रेस बहुत अच्छी स्थिति में नहीं है।

 यहां बेशक प्रधानमंत्री ने हाल-फिलहाल में अपनी रैली की है, मगर पूर्व मुख्यमंत्री मनोहर पर्रिकर की छवि और राज्य सरकार के कामकाज को देखते हुए भाजपा को ज्यादा मेहनत की जरूरत शायद नहीं है।

, उत्तराखंड में भी भाजपा कुछ बेहतर स्थिति में दिख रही है।

 गोवा और उत्तराखंड में खास यह है कि यहां स्थानीय नेतृत्व के बूते ही चुनाव आगे बढ़ने वाला है।

 मणिपुर की स्थिति इससे जुदा है।

 यहां भाजपा सेना को मिले विशेषाधिकार अफ्स्पा का समर्थक रही है, जबकि लोगों में इस अधिकार के खिलाफ एक विरोध है।

 इसके अलावा केंद्र के प्रति भी यहां विरोध की भावना रही है।

 ऐसे में, देखना होगा कि भाजपा यहां किस कदर अपनी जगह बना पाती है।

 हालांकि असम में सरकार बनाकर उसने पूर्वोत्तर में अपने पांव जमा ही लिए हैं।

, लब्बोलुआब यही है कि इन पांचों राज्यों के विधानसभा चुनाव नरेंद्र मोदी की छवि और उनकी नीतियों के लिए किसी परीक्षा से कम नहीं।

 उनके समर्थन या विरोध की जमीनी हकीकत इन चुनावों के नतीजों से पता चलेगी।

 लिहाजा ये चुनाव केंद्र की राजनीति में बड़ा असर डालने वाले साबित हो सकते हैं।

 केंद्र सरकार की अगले ढाई साल की नीतियां किस तरफ रुख करेंगी, इसकी बुनियाद यहीं से तैयार होने वाली हैं।

(ये लेखिका के अपने विचार हैं), – मनीषा प्रियम, प्रोफेसर व राजनीतिक विश्लेषक।

सौजन्य- हिन्दुस्तान।

