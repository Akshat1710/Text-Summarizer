नया अनुसंधान (दैनिक जागरण)।

मधुमेह यानी चीनी की बीमारी जिसे अंग्र्रेजी और मेडिकल की भाषा में डायबिटीज भी कहते हैं।

 इस बीमारी का दायरा लगातार बढ़ता जा रहा है।

 सिर्फ हमारे देश में ही नहीं पूरे विश्व में करोड़ों लोग इस बीमारी से पीडि़त हैं और हर दिन लोग चपेट में आ रहे हैं।

 मधुमेह वाले रोगियों के लिए चीनी या फिर अन्य मीठा पदार्थ खाना खतरनाक है।

 इसीलिए मेडिसीन व अन्य तरह की खाद्य पदार्थ तैयार करने वाली कंपनियां शुगर फ्री टैबलेट से लेकर अन्य खाद्य पदार्थ तैयार कर बाजार में बेच रही हैं।

 अब तक अपने स्वास्थ्य के प्रति सजग रहने वाले लोग भी चीनी और इससे बने सामानों से परहेज कर रहे हैं।

 क्योंकि, चीनी के इस्तेमाल से शरीर में वसा की मात्रा बढ़ जाती है और लोग मोटापा या फिर पेट बाहर निकलने की समस्या के शिकार हो जाते हैं।

 मधुमेह रोगियों के लिए चीनी और प्रिय मिठाई तो जहर के समान है।

 ऐसे में बंगाल के कुछ वैज्ञानिकों ने एक ऐसी चीनी का ईजाद किया है जो मधुमेह रोगियों के लिए किसी वरदान से कम नहीं है।

 विधानचंद्र कृषि विश्वविद्यालय के वैज्ञानिकों ने नारियल के पेड़ से निकले वाले रस से चीनी तैयार करने का दावा किया है जो पूरी तरह से शुगर फ्री है।

 कृषि विश्वविद्यालय के वैज्ञानिकों का कहना है कि ईख (गन्ना) से तैयार होने वाली चीनी में ग्लाइसेमिक का परिमाण अधिक होता है।

 ऐसे में इन चीनी से तैयार मिठाई खाने से समस्या होना लाजिमी है।

 ऐसे में नारियल के पेड़ से निकलने वाले रस से तैयार चीनी में ग्लाइसेमिक का परिणाम बहुत ही कम है।

 ऐसे में इस चीनी का इस्तेमाल डायबिटीज पीडि़त रोगी भी कर सकते हैं और उन्हें किसी तरह की कोई परेशानी नहीं होगी।

 कृषि विश्वविद्यालय के अनुसार इंडोनेशिया, फिलीपिंस, श्रीलंका जैसे देशों में नारियल के रस से तैयार मिठाई खूब लोकप्रिय हो रही है।

 यही नहीं दक्षिण भारत में भी नारियल रस से तैयार मिठाइयां धीरे-धीरे बाजार में फैल रही हैं।

 वहीं पूर्वी भारत में गन्ना, ताड़, खजूर के रस से तैयार खाद्य पदार्थ अधिक बिक रहे हैं और लोग इसका भरपूर इस्तेमाल कर रहे हैं।

 इसी वर्ष कृषि विश्वविद्यालय के वैज्ञानिकों ने नारियल के फूल से रस तैयार करने में सफलता प्राप्त की है जिसके रस से गुड़ और चीनी तैयार किया गया है।

 यह अनुसंधान निश्चित तौर से मधुमेह रोगियों के लिए खुशखबरी है।

 परंतु, दक्षिण भारत में नारियल की खेती बड़े पैमाने पर होती है।

 इसीलिए वहां नारियल का रस और उससे तैयार मीठा खाद्य पदार्थ मिलना आसान है।

 परंतु, पूर्वी भारत में उस पैमाने पर नारियल की खेती नहीं होती है।

 ऐसे में पूर्वी भारत में मांग के अनुरूप आपूर्ति कैसे संभव हो सकेगी।

 इस अनुसंधान का लाभ तभी मिल सकेगा जब इसकी उपलब्धता सहज होगी।

 यह सही है कि एक दवा करने में सालों लग जता है।

 स्थानीय संपादकीय : पश्चिम बंगाल , सौजन्य – दैनिक जागरण।

