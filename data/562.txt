सर्वाधिकारवादी सत्ता का डर दिखाता लोकलुभावनवाद (बिजनेस स्टैंडर्ड)।

भारत में लोकवादी तानाशाही की व्यवस्था कायम होना संदिग्ध है, लेकिन यह न्यायपालिका पर निर्भर होगा कि वह आपातकाल की तरह सशक्त रुख अपनाएगी या नहीं।

 बता रहे हैं दीपक लाल।

अमेरिका में राष्ट्रपति पद के लिए हाल ही में हुए चुनाव और ब्रेक्सिट के मुद्दे पर हुए जनमत संग्रह के नतीजों का अंदाजा लगा पाने में मीडिया और चुनाव विश्लेषकों की नाकामी के साथ ही लोकलुभावनवाद शब्द का इस्तेमाल सामान्य राजनीतिक संभावनाओं के अंत की व्याख्या के लिए किया जाने लगा है।

 लेकिन यह लोकलुभावनवाद है क्या।

 लंदन स्कूल ऑफ इकनॉमिक्स ने वर्ष 1967 में लोकलुभावनवाद की परिभाषा को लेकर एक संगोष्ठी का आयोजन किया था।

 इसिया बर्लिन, रिचर्ड हॉफस्टेडर, केनेथ मिनॉग, अर्नेस्ट गेलनर जैसे शीर्ष राजनीतिक विज्ञानियों और दार्शनिकों ने संगोष्ठी में शिरकत की थी।

 (इस चर्चा का विवरण 1968 में ‘टू डिफाइन पॉप्युलिज्म, गवर्नमेंट ऐंड अपोजिशन’ शीर्षक से प्रकाशित किया गया था)।

 विद्वानों के विमर्श का निष्कर्ष था कि यह मुद्दा इतना विस्तृत है कि किसी एक चर्चा में उसके सभी पहलू समाहित नहीं हो सकते हैं।

इसे समझने का अधिक सार्थक जरिया एस ई फाइनर की चर्चित कृति ‘हिस्ट्री ऑफ गवर्नमेंट’ हो सकता है।

 फाइनर के मुताबिक लोकप्रिय संप्रभुता के बारे में पुनर्जागरण काल की अवधारणा सभी तरह की राजनीतिक सत्ता को वैधता प्रदान करने वाले सिद्धांत के रूप में रही है जो धर्मतंत्र, दैवीय अधिकार, कुलीन खानदान में जन्म या जाति के आधार पर वैधता को चुनौती देती है।

 अमेरिका और फ्रांस की क्रांतियों के दौरान संप्रभुता की नई अवधारणा को ही अपनाया गया और आगे चलकर यह आधुनिक राज्यों का बुनियादी आधार बन गया।

 लेकिन इसमें किसी खास तरह की शासन-प्रणाली को निर्दिष्ट नहीं किया गया है।

 इसमें उदारवादी लोकतंत्र, निरंकुशतंत्र, कुलीनतंत्र सभी को समायोजित कर लेगा।

 यहां तक कि सर्वाधिकारवादी शासन भी वैध माना जाएगा अगर उसके शीर्ष पर बैठे लोग आम जनता को यह भरोसा दिला देते हैं कि उन्होंने लोकप्रिय धारणा के अनुरूप ही सत्ता हासिल की है।

यह सिद्धांत दो तरह के शासन को ्भिसिंचित करता है।

 पहली शासन व्यवस्था प्रत्यक्ष लोकतंत्र के बजाय प्रतिनिधिक लोकतंत्र है जिसमें सभी तरह के नियंत्रण एवं संतुलन की व्यवस्था होती है ताकि सरकार नागरिकों की स्वतंत्रता में किसी तरह की बाधा न डाल सके।

 यह सीमित सरकार की शास्त्रीय उदारवादी व्याख्या है।

दूसरे तरह की प्रतिपक्षी शासन व्यवस्था की वकालत प्रतिनिधिक लोकतंत्र को सिरे से खारिज करने वाले विचारक रूसो ने की है।

 रूसो का मानना है कि संप्रभुता को न तो बांधा जा सकता है और न ही ऐसा किया जाना चाहिए।

 जब कोई व्यक्ति लोकप्रिय मत या जनमत संग्रह के माध्यम से निर्वाचित होता है या हिंसा के तरीके से भी सत्ता हासिल करने के बाद चुनाव के माध्यम से वैधता प्राप्त कर लेता है तो वह विधायिका, कार्यपालिका और न्यायपालिका में निहित शक्तियों को खुद में समाहित कर लेगा जिससे नागरिक या अन्य अधिकारों की गारंटी नहीं रह जाती है।

 अगर किसी एक व्यक्ति के भीतर तीनों अंगों की शक्तियां निहित हैं तो उसके विचारों को जनता की आवाज माना जाएगा और उसकी वैधानिकता सवालों के परे पहुंचने का डर बना रहेगा।

 वास्तव में वह अपने आप में कानून बन जाता है।

 यह सर्वाधिकारवादी लोकतंत्र की तरफ जाने वाला रास्ता तैयार कर देता है जिस पर इतिहास नेपोलियन, हिटलर और मुसोलिनी को जाते हुए देख चुका है।

 यह लोकलुभावनवादी सर्वाधिकारवाद होता है।

इससे पता चलता है कि ब्रेक्सिट और अमेरिकी चुनाव के नतीजों को लोक वादी के रूप में चित्रित करना क्यों इतना बेढब है।

 दुनिया के सबसे पुराने उदारवादी लोकतंत्र अमेरिका और ब्रिटेन में शक्तियों के विभाजन की स्पष्टता है, लिहाजा यह सोचना कि वे सर्वाधिकारवादी लोकतंत्र के रूप में परिवर्तित हो जाएंगे, कल्पना से भी परे है।

 असल में लोकवादी अधिनायकवाद का खतरा यूरोपीय संघ में गड़बड़ी आने की आशंका से परेशान पूर्वी यूरोपीय देशों में ज्यादा देखा जा रहा है।

सवाल अब भी वही है कि ब्रेक्सिट और अमेरिकी चुनाव के अनपेक्षित नतीजे की सटीक व्याख्या क्या हो सकती है।

 मुझे ऐसा लगता है कि पुनर्जागरण काल के मूल्यों से जुड़े लोगों के लिए यह काफी विचलित करने वाली प्रवृत्ति है।

 पुनर्जागरण के समय पुष्पित-पल्लवित हुई धर्मनिरपेक्षता का एक नतीजा ‘दुनिया से लोगों की विरक्ति’ के रूप में भी देखने को मिला था।

 धर्मनिरपेक्षता में ब्रह्मांड की उत्पत्ति और अपने वजूद के बारे में लोगों की सोच और विश्वास को पूरी तरह नकार दिया जाता है।

 इंसान हमेशा से अपनी मौत से जुड़े रहस्यों को जानने-समझने के लिए उत्सुक रहा है।

 पुनर्जागरण काल की तर्कवादी धर्मनिरपेक्षता अपने साथ आधुनिक अंधकार को भी लेकर आई है।

 उस समय यह जरूरी था कि मृत्यु को एक धर्मनिरपेक्ष संदर्भ में देखा जाए।

महानगरों के प्रगतिशील सांस्कृतिक एजेंडा और गैर-परंपरागत मूल्यों एवं धारणाओं की वकालत करने वाले वामपंथी-उदारतावादी दलों एवं अन्य प्रगतिशील आंदोलनों के बहु-संस्कृतिवाद के उभार से परंपरागत ब्रह्मांडीय विश्वासों को खतरा पैदा होने लगा।

 पुरानी पीढ़ी के सांस्कृतिक मूल्यों को मानने वाले लोग प्रगतिशील एजेंडे के आगे बढ़ाने वाली राजनीतिक विशुद्धता के विरुद्ध सांस्कृतिक फिसलन के मुहाने पर देखे जाने लगे।

 पश्चिमी देशों में पिछले कुछ समय में आए लोकलुभावनवादी नीतियों के उभार के बारे में किए गए एक अध्ययन (रोनल्ड इंजेलहार्ट और पिपा नॉरिस, हार्वर्ड केनेडी स्कूल) में पाया गया है कि सांस्कृतिक फिसलन ही वह कारण है जिसने इस उभार को जन्म दिया है।

इसके बाद भी तीसरी दुनिया के देशों में आर्थिक लोकवादियों की भूमिका सवालों के घेरे में है।

 लैटिन अमेरिका लोकतांत्रिक लोकलुभावनवाद के बाद सर्वाधिकारवादी दमन के सियासी चक्र का बड़ा मंच रहा है।

 इसकी अत्यधिक असमानताओं और इसके क्रिश्चियन विश्वासों के बीच असंगति होने से इनकी राह बड़ी मुश्किल रही है।

 लेकिन किसी सुगठित उदारवादी संवैधानिक ढांचे के अभाव में लैटिन अमेरिका में बार-बार सर्वाधिकारवादी लोकवादी लोकतंत्र का गठन होता रहा है।

 अर्जेंटीना में पेरॉन, ब्राजील में वर्गास और हाल ही में वेनेजुएला में ह्यूगो शावेज के रूप में इसे देखा जा चुका है।

अगर भारत की बात करें तो काफी हद तक सुव्यवस्थित उदारवादी लोकतंत्र होने से यहां पर लोकलुभावनवाद के दो स्वरूप देखने को मिले हैं।

 पहला स्वरूप अब भी नागरिकों में सुविधाओं और संसाधनों के समान वितरण के सिद्धांत में भरोसा रखता है और अधिकतर नागरिकों को सरकार पर आश्रित बच्चों की तरह देखता है जिनकी देखभाल की जिम्मेदारी उस पर है।

 वहीं दूसरी धारणा यह है कि देश के नागरिक अपने आप में काफी सक्षम हैं लेकिन विभिन्न गतिरोधों ने उनकी प्रगति को रोककर रखा हुआ है और कानून-व्यवस्था, स्वास्थ्य और शिक्षा के मोर्चे पर सरकार को उन्हें सुविधाएं प्रदान करनी होंगी।

 पिछले आम चुनाव में कांग्रेस के उत्तराधिकारी ने लोकलुभावन कार्यक्रमों के पहले स्वरूप को अपनाने की कोशिश की जबकि भाजपा और उसके नेता नरेंद्र मोदी ने दूसरे शासन स्वरूप का सपना दिखाया और बड़ी जीत हासिल की।

बहुत सारे लोग हैं जिन्हें यह डर सताता रहता है कि लोकलुभावन नीतियों के सहारे मोदी भले ही उदारवादी लोकवाद का सहारा ले रहे हैं लेकिन वह रूसो के सिद्धांत पर चलते हुए जल्द ही एक लोकवादी तानाशाही की व्यवस्था कायम कर लेंगे।

 लेकिन मैं इस सोच के प्रति संदेह रखता हूं।

 हालांकि इसका काफी हद तक दारोमदार न्यायपालिका पर होगा कि वह इंदिरा गांधी के शासनकाल की तरह अपने सशक्त रवैये का प्रदर्शन करे।

, – दीपक लाल।

सौजन्य – बिजनेस स्टैंडर्ड।

