राज्य करें फैसला (बिजनेस स्टेंडर्ड  )।

भारतीय मौसम विज्ञान विभाग द्वारा ‘सूखा’ शब्द का इस्तेमाल बंद करने का निर्णय वास्तव में समझदारी भरा है।

 मौसम विज्ञान कार्यालय बारिश में कमी और प्रभावित क्षेत्र को आधार बनाकर ज्यादा से ज्यादा मौसम विज्ञान के आधार पर सूखे की घोषणा ही कर सकता है।

 वह कृषि अथवा जलविज्ञान आधारित सूखे की घोषणा नहीं कर सकता है क्योंकि इनका निर्धारण करने में जिन कारकों का प्रयोग किया जाता है वे केवल बारिश से तय नहीं होते हैं।

 भारत जैसे देश लिए कृषि संबंधी सूखा सबसे अधिक मायने रखता है क्योंकि यह फसल उत्पादन, खेती से होने वाली आय और ग्रामीण क्षेत्रों की मांग को प्रभावित कर सकता है।

, बहरहाल ध्यान देने वाली बात यह है कि बारिश में कमी की वजह से अगर एक क्षेत्र में फसल प्रभावित हो रही है तो यह कतई आवश्यक नहीं है कि दूसरे क्षेत्र में भी ऐसा ही हो क्योंकि वहां सिंचाई की सुविधा बेहतर विकसित हो सकती है जो फसल पर उतना बुरा प्रभाव नहीं पडऩे देती है।

 पंजाब, हरियाणा और पश्चिमी उत्तर प्रदेश जैसे अन्न उत्पादक क्षेत्र जहां 90 फीसदी से अधिक जमीन सिंचित है, उन इलाकों में वर्ष 2014 में बारिश में 21 फीसदी और 2015 में 17 फीसदी की कमी रही थी लेकिन फसल उत्पादन में मामूली कमी ही देखने को मिली।

, इसके अलावा कृषि पर सूखे का प्रभाव और उससे निपटने की नीतियां काफी हद तक इस बात पर निर्भर करती हैं कि यह सूखा कब आया, फसल चक्र की शुरुआत में, बीच में या आखिर में।

 चूंकि जरूरी उपाय अपनाने की जिम्मेदारी राज्य सरकार या स्थानीय प्रशासन पर होती है इसलिए सूखे की घोषणा का जिम्मा उन पर ही छोड़ देना बेहतर है।

 जलविज्ञान संबंधी सूखा उसे कहते हैं जो सतह के पानी और भूजल संसाधन के अत्यधिक दोहन से उत्पन्न होता है।

 इस स्थिति में पानी की कुल मांग को पूरा कर पाना मुश्किल बना रहता है।

 भारत में ऐसी स्थिति प्राय: नहीं बनती है हालांकि यदाकदा स्थानीय स्तर पर पेयजल की कमी देखने को मिलती रहती है।

 ऐसा इसलिए क्योंकि भारतीय मॉनसून बहुत कम अवसरों पर विफल होता है।

 बीते 115 वर्ष के इतिहास में लगातार दो बार कमजोर बारिश अब तक केवल चार बार दर्ज की गई है।

, इसमें बीते दो साल भी शामिल हैं।

 वैश्विक तापमान में लगातार हो रहे इजाफे को देखते हुए यह कहना मुश्किल है कि मॉनसून कब तक विश्वसनीय बना रहेगा।

 एक और बात पर ध्यान दिया जाना चाहिए।

 वह यह कि सूखे वाले हर वर्ष में कृषि उत्पादन सूखे वाले पिछले साल की तुलना में काफी अधिक रहा है।

 इस वर्ष भी कृषि उत्पादन पिछले वर्ष की तुलना में अधिक रहने की ही उम्मीद है।

 यह स्थिति तब है जब इस साल वर्षा सामान्य 14 फीसदी कम रही है।

 जबकि पिछले वर्ष यह कमी केवल 12 फीसदी थी।

 चालू वित्त वर्ष की दूसरी तिमाही के दौरान सकल घरेलू उत्पाद (जीडीपी) के आकलन के मुताबिक कृषि और संबद्घ क्षेत्र में 2.2 फीसदी की वृद्घि दर्ज की गई जबकि वर्ष 2014-15 की समान अवधि में इसमें 2.1 फीसदी की ही बढ़ोतरी देखने को मिली थी।

, फसलों को सूखे से बचाने के लिए नई-नई तकनीक लगातार सामने आ रही हैं और इसके चलते खेती पर सूखे का प्रभाव लगातार कम होता जा रहा है।

 संबंधित गतिविधियों मसलन पशुपालन, पोल्ट्री और मछलीपालन आदि की मदद से भी व्यापक कृषि क्षेत्र को बारिश की कमी से निपटने में मदद मिलने की संभावना है।

सौजन्य :- बिजनेस स्टेंडर्ड ,15.01.2016।

