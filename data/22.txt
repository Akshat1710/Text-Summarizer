आलेख : आसमान के तो हम ही सिकंदर – शुकदेव प्रसाद (नईदुनिया)।

पिछले कुछ दिनों से जिसकी चर्चा खूब थी और जिस दिन का इंतजार था, वह एक शानदार कामयाबी के रूप में पूरा हुआ।

 पीएसएलवी-सी37 रॉकेट ने 104 उपग्रहों को अलग-अलग कक्षाओं में कुशलतापूर्वक स्थापित कर ऐसा कारनामा कर दिखाया, जिसे आज तक दुनिया के किसी और देश ने अंजाम नहीं दिया।

 दरअसल इसे ही कहते हैं कि कामयाबी ने देखा खुद को रचते हुए।

 आज जब इस सफलता की गाथा सबकी जुबान पर है, तब थोड़ा पीछे चलते हैं।

 वह 28 अप्रैल 2008 का दिन था, जब पीएसएलवी-सी 9 ने एक साथ दस उपग्रहों का सफल प्रक्षेपण कर नया इतिहास रचा था।

 इसरो के उस अभियान में दो स्वदेशी उपग्रह ‘कार्टोसैट-2ए और आईएमएस (इंडियन मिनी सैटेलाइट) और आठ विदेशी उपग्रह थे।

 ये विदेशी उपग्रह जापान, कनाडा, डेनमार्क, जर्मनी और नीदरलैंड के थे।

 इन सभी उपग्रहों के सफल प्रक्षेपण के साथ ही देश अंतरिक्ष की दुनिया में कामयाबी की एक नई इबारत लिख चुका था।

, लगभग उसी वक्त एक खबर आई थी, लेकिन उसने सुर्खियों में बहुत ज्यादा जगह नहीं बनाई।

 खबर यह थी कि रूस ने कभी एक साथ 13 उपग्रहों का सफल प्रक्षेपण किया था, मगर उस उपलब्धि को लेकर रूस ने कभी स्वीकारोक्ति नहीं की।

 इसरो के तत्कालीन अध्यक्ष डॉ. जी माधवन नायर ने इस पर यही टिप्पणी की थी कि हमें जानकारी नहीं कि अंत में इसका क्या परिणाम रहा।

 आगे चलकर नासा के नाम यह कीर्तिमान बना।

 2013 में इस अमेरिकी अंतरिक्ष एजेंसी ने एक साथ 29 उपग्रह प्रक्षेपित किए, मगर उसके अगले ही साल एक साथ 37 उपग्रह प्रक्षेपित कर रूस ने कीर्तिमान का सेहरा अपने सिर सजा लिया।

 इसी कड़ी में इसरो की 22 जून, 2016 की उपलब्धि भी उल्लेखनीय थी, जब एक साथ 20 उपग्रह सफलतापूर्वक प्रक्षेपित कर उसने अभिनव रिकॉर्ड बनाया था।

 उन 20 उपग्रहों में तीन स्वदेशी और 17 विदेशी उपग्रह थे।

 उन 17 में भी 13 उपग्रह अकेले अमेरिका के थे।

, एक दौर में अमेरिका ने हमारे रॉकेट रोहिणी-75 के प्रक्षेपण को खिलौना करार देकर हमारा मजाक उड़ाया था और कहा था कि भारत कभी रॉकेट नहीं बना सकता।

 इतना ही नहीं, कुछ साल पहले ही अमेरिकी सीनेट में बाकायदा यह कहा गया कि अमेरिका भारतीय जमीन से अपने किसी उपग्रह का प्रक्षेपण नहीं कराएगा।

 मगर समय होत बलवान।

 अमेरिका को अपने पुराने रुख से पलटना पड़ा।

 आज स्थिति यह है कि दुनिया के तमाम देश इसरो से अपने उपग्रह प्रक्षेपित कराने के लिए लालायित हैं।

 असल में हमारी रॉकेट प्रणाली तकनीकी रूप से इतनी उन्न्त और परिपक्व हो चुकी है कि दुनिया आंख मूंदकर उस पर भरोसा करने लगी है।

, एक साथ एक सौ चार उपग्रहों के सफल प्रक्षेपण से पहले तक पीएसएलवी रॉकेट के जरिए इसरो 79 विदेशी और 42 स्वदेशी उपग्रहों को सफलतापूर्वक अंतरिक्ष में स्थापित कर चुका है।

 अपनी दूसरी सफल उड़ान के बाद पीएसएलवी ने कभी पीछे मुड़कर नहीं देखा और इस दौरान तमाम कीर्तिमान अपने नाम किए।

 इनमें ‘चंद्र और ‘मंगल मिशन की सफलताएं बेमिसाल हैं।

 एक सौ चार उपग्रहों में तीन भारतीय और 101 विदेशी उपग्रह हैं।

 भारतीय उपग्रहों में 714 किलोग्राम वजनी सुदूर संवेदी उपग्रह ‘कार्टोसैट-2डी है।

 दो नैनो उपग्रह आइएनएस 1ए और 1बी हैं।

 इसके अलावा अमेरिकी अंतरिक्ष एजेंसी ‘प्लेनेट के 88 उपग्रह हैं, जिनमें प्रत्येक का भार पांंच-पांच किलोग्राम है।

 इन 88 उपग्रहों का एक साथ प्रक्षेपण भी एक रिकॉर्ड ही है।

 इस प्रक्षेपण में एक और अमेरिकी कंपनी के ‘लीमर श्र्ाृंखला के आठ उपग्रहों का भी प्रक्षेपण किया गया है।

 यानी104 उपग्रहों के बेड़े में 96 उपग्रह अमेरिका के ही हैं।

, इसरो की ताजा कामयाबी ने इस पर मुहर लगा दी कि उसके जैसी भरोसेमंद और किफायती प्रणाली का कोई विकल्प नहीं।

 इसरो की ख्याति इस बात में भी है कि इसने बेहद सीमित और कम बजट में कई मिशन पूरे किए हैं, जिस पर दूसरे देशों को भारी रकम खर्च करनी पड़ी।

 मसलन, हमारे चंद्रयान का बजट मात्र 386 करोड़, मंगलयान का मात्र 450 करोड़ रुपए का था।

 इतना ही नहीं, भारत ने अमेरिकी जीपीएस के पैटर्न पर अपनी जो नेविगेशन प्रणाली विकसित की है उसका कुल बजट मात्र 1420 करोड़ रुपए है।

 इसमें 7 उपग्रहों का संजाल है, जो भारत की मुख्य भूमि के साथ 1500 किमी के इर्द-गिर्द के दायरे के जल, नभ और थल के चप्पे-चप्पे पर अपनी नजर रख रहे हैं।

, ध्रुवीय रॉकेट की ताजा सफलता उसकी 39वीं कामयाबी है।

 ध्रुवीय रॉकेट चार चरणीय रॉकेट है जिसके पहले और तीसरे चरण में ठोस और दूसरे और चौथे चरण में प्रपेलेंट यानी द्रव ईंधन का उपयोग होता है।

 इसके स्टैंडर्ड मॉडल के पहले चरण में संलग्न छह बूस्टरों में प्रत्येक में नौ टन ठोस ईंधन भरा जाता है, लेकिन पेलोड अधिक होने पर रॉकेट को ज्यादा शक्ति देने हेतु प्रत्येक बूस्टर में 12 टन ईंधन प्रयुक्त किया जाता है।

 इसरो की एक और कामयाबी यह सुनिश्चित करती है कि वह ऐसी और उपलब्धियां हासिल करेगा, जो देश को गौरवान्वित करेंगी।

, (लेखक विज्ञान विषयों के विशेषज्ञ हैं), सौजन्य- नईदुनिया।

