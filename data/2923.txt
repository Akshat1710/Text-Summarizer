बंधक व्यवस्था की बानगी (नवभारत टाइम्स)।

सोमवार को सुप्रीम कोर्ट ने भ्रष्टाचार के दो बड़े मामलों में ऐतिहासिक फैसले दिए हैं।

 पहला फैसला तमिलनाडु में करीब-करीब सीएम की कुर्सी तक जा पहुंची शशिकला के खिलाफ है।

 आय के ज्ञात स्रोत से अधिक संपत्ति के मामले में दोषी करार देते हुए सुप्रीम कोर्ट ने उन्हें निचली अदालत से मिली चार साल जेल की सजा पर अपनी मुहर लगा दी है।

 दूसरा फैसला मध्य प्रदेश के बहुचर्चित व्यापम घोटाले से जुड़ा है, जिसके तहत फर्जी तरीकों से एमबीबीएस में दाखिला लेने वालों का प्रवेश अंतिम तौर पर रद्द कर दिया गया है।

 जयललिता की मौत के बाद एआईएडीएमके विधायकों का बहुमत उनकी करीबी सहेली शशिकला के साथ था और यह फैसला न आता तो उनका मुख्यमंत्री बनना लगभग तय था।

, अब उन्हें जेल जाना होगा, हालांकि चार साल की सजा के खिलाफ वे न्यायिक समीक्षा की अर्जी लगा सकती हैं।

 इसके अलावा दस साल चुनाव न लड़ने की शर्त भी उन पर आयद होगी, यानी सीएम का पद व्यवहारत: उनकी पहुंच से बाहर हो चुका है।

 हाल के वर्षों में किसी प्रदेश में सत्ता संघर्ष को इतने सीधे तौर पर प्रभावित करने वाला कोई और फैसला शायद ही आया हो।

 मगर इस मामले में भी अंतिम फैसले तक पहुंचने में अदालत को बीस साल लग गए।

 इस अवधि में मुख्य दोषी जयललिता दुनिया से विदा भी हो गईं।

 कैसी विडंबना है कि जिस मामले में तमाम सबूतों पर गौर करने के बाद निचली अदालत ने जयललिता को 100 करोड़ रुपये का जुर्माना और चार साल जेल की सजा सुनाई, उसी में ठीक उन्हीं साक्ष्यों के आधार पर कर्नाटक हाईकोर्ट ने उन्हें बरी कर दिया, और अब उन्हीं साक्ष्यों की रोशनी में सुप्रीम कोर्ट ने उन्हें दोबारा दोषी करार दिया है।

, न्यायपालिका के इस डांवाडोल रवैये की असली वजह क्या कभी सामने आएगी।

 मध्यप्रदेश के व्यापम घोटाले को लें तो इसका पर्दाफाश होने और इसकी जांच के दौरान हैरतअंगेज ढंग से एक के बाद एक गवाहों की अप्राकृतिक मौत होते जाने के बावजूद न तो मध्य प्रदेश के सत्तारूढ़ नेताओं के कान पर जूं रेंगी, न ही बीजेपी के राष्ट्रीय नेतृत्व ने उनके खिलाफ किसी कार्रवाई की जरूरत महसूस की।

 सोमवार को आए फैसले से उन लोगों को तो सजा मिल गई, जो इस पूरे मामले में सबसे कमजोर हैं, लेकिन जिन लोगों ने उनसे पैसे लिए और व्यवस्था को पंगु बनाकर इस पूरे भ्रष्टाचार को संभव बनाया, उन तक कानून के हाथ पहुंचने के तो अभी आसार भी नजर नहीं आ रहे हैं।

 साफ है कि हमारी व्यवस्था में राज्य या केंद्र की सत्ता संभालने वाले नेताओं का भविष्य इनकी निकृष्ट करनी से निर्धारित नहीं होता।

 आम जनता की तरफ बीच-बीच में फेंके जाने वाले कुछ टुकड़े, कुछ दाने इनके शानदार जीवन की गारंटी बने रहते हैं।

 सुनने में यह बात चाहे जितनी भी बुरी लगे, पर हमारे लोकतंत्र की मौजूदा तस्वीर ऐसी ही है।

सौजन्य- नवभारत टाइम्स।

