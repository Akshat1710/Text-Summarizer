आर्थिक भविष्य की रूपरेखा (दैनिक जागरण)।

प्रधानमंत्री नरेंद्र मोदी ने नीति आयोग को आदेश दिया है कि देश के लिए 15 वर्षो का रोडमैप बनाएं।

 प्रधानमंत्री के मंतव्य का स्वागत है।

 आज संसार में संसाधनों के लिए चौतरफा संघर्ष चल रहे हैं।

 हर देश प्रयास कर रहा है कि संसार के अधिकाधिक प्राकृतिक संसाधनों पर कब्जा कर ले।

 अमेरिका द्वारा अफगानिस्तान, इराक तथा सीरिया में युद्ध इसीलिए रचे गए हैं।

 चीन द्वारा दक्षिण चीन सागर पर कब्जा इसीलिए करने का प्रयास किया जा रहा है।

 कहा जा सकता है कि कश्मीर का विवाद भी उस राज्य के संसाधनों पर कब्जा करने का है।

 देश में व्याप्त दलित समस्या की जड़ में दलितों द्वारा देश के संसाधनों के न्यायोचित बंटवारे की मांग है।

 इन संघर्षो का समाधान शांति, समन्वय, भाईचारा जैसे नारे देने से नहीं निकलेगा।

 जब तक हम सुख को खपत एवं खपत को संसाधनों से जोड़ते रहेंगे तब तक अमीरों द्वारा संसाधनों पर कब्जा किया जाएगा और सामाजिक द्वंद बना रहेगा।

, अमर्त्य सेन ने इस दिशा में एक छोटा कदम उठाया था।

 उन्होंने कहा था कि ‘सुख’ खपत से नहीं, बल्कि ‘कार्यान्वयन’ से हासिल होता है।

 व्यक्ति शिक्षित एवं स्वस्थ हो तो टैक्सी चलाता है अथवा साफ्टवेयर बनाता है अथवा कंप्यूटर गेम खेलता है।

 अत: शिक्षित एवं स्वस्थ व्यक्ति को सुखी मानना चाहिए।

 लेकिन यह सिद्धांत भी अधूरा है।

 देखा जाता है कि तमाम शिक्षित एवं स्वस्थ व्यक्तियों को ब्लड प्रेशर, डायबिटीज एवं हाइपरटेंशन जैसे मनोरोग पकड़ लेते हैं।

 कारण कि इनके द्वारा अपनी क्षमताओं का अंतर्मन के अनुरूप कार्यान्वयन नहीं किया जाता है।

 जैसे छात्र डॉक्टर बनना चाहता हो, परंतु माता-पिता उसे आइएएस बनने को बाध्य करें तो वह सुस्त और अनमना हो जाता है।

 परीक्षा मे फेल भी हो जाता है।

 ‘सुखी’ होने का सही फामरूला है कि अंतर्मन की इच्छाओं के अनुरूप खपत करें अथवा अपनी क्षमताओं का कार्यान्वयन करें।

 लेकिन आधुनिक अर्थशास्त्र में अंतर्मन का विचार ही नदारद है, बल्कि एडवरटाइजमेंट एवं स्पेशल ऑफर के द्वारा व्यक्ति को अंतर्मन से भटका कर उन माल की खपत करने को प्रेरित किया जाता है जिसे उद्यमी बेचना चाहता है।

 अंतर्मन की आवाज सुनने का अर्थ उदासीनता एवं त्याग नहीं है।

 अंतर्मन की आवाज के अनुसार खपत को बढ़ाना चाहिए जैसे छात्र को डॉक्टरी की उच्चतम शिक्षा प्राप्त करनी चाहिए।

 यह सकारात्मक एवं भविष्योन्मुखी फिलॉसफी है।

नीति आयोग को चाहिए कि भविष्य के रोडमैप को अंतमरुखी खपत के सिद्धांत के चारो ओर बुने।

 तब लोग सुखी होंगे।

 संसाधनों पर कब्जा करने की वैश्विक होड़ भी नियंत्रण में आएगी।

 जैसे छात्र द्वारा डॉक्टरी की डिग्री हासिल कर लेने के बाद लक्जरी कार खरीदने के स्थान पर उसे रिसर्च करने को प्रेरित किया जा सकेगा।

 ध्यान दिला दें कि भूटान जैसे छोटे देश ने विकास का पैमाना ‘सकल घरेलू उत्पाद’ के स्थान पर ‘सकल राष्ट्रीय प्रसन्नता’ को बनाया है।

 मोदी आध्यात्मिक व्यक्ति हैं।

 उनके लिए इस बात को समझना एवं लागू करना संभव होना चाहिए।

 अंतमरुखी खपत को बढ़ावा देने को नीति आयोग को निम्न आर्थिक नीतियों पर विचार करना चाहिए।

 लक्जरी खपत जैसे स्विस चाकलेट एवं लक्जरी कार पर एक्साइज ड्यूटी एवं सेल टैक्स बढ़ाना चाहिए।

 मोमबत्ती, खजूर एवं च्यवनप्राश पर टैक्स घटाना चाहिए जिससे जनता अंतर्मन को जागृत करने वाले पदार्थो की खपत अधिक करे।

 गुड्स एंड सर्विस टैक्स से पीछे हटना चाहिए, क्योंकि इस व्यवस्था में स्विस चाकलेट एवं च्यवनप्राश पर एक ही दर से टैक्स वसूल किया जाता है।

इनकम टैक्स कानून में परिवर्तन करने की जरूरत है।

 वर्तमान अर्थव्यवस्था में मुट्ठी भर लोगों की आय उत्तरोतर बढ़ती जाएगी, जैसे बिल गेट्स की।

 कारण कि ग्लोबलाइजेशन ने सफल उद्यमियों को पूरे विश्व में लाभ कमाने का अवसर उपलब्ध करा दिया है।

 दूसरी तरफ आम आदमी की आय घटती जाएगी, क्योंकि उत्पादन उत्तरोतर रोबोटों द्वारा किया जाएगा।

 श्रम अप्रासंगिक होता जाएगा।

 असमानता बढ़ती जाएगी।

 सामाजिक वैमनस्य बढ़ेगा।

 इस उभरती स्थिति का सामना करने के लिए अमीरों को अपनी आय का अधिकाधिक अंश आम आदमी के पक्ष में खर्च करने को प्रेरित करना होगा, जैसा कि गांधीजी कहा करते थे कि उद्यमियों को अपने को सामाजिक संपत्ति का ट्रस्टी समझना चाहिए।

 वर्तमान इनकम टैक्स कानून में व्यवस्था है कि अधिकृत संस्थाओं को दान देने पर टैक्स में छूट मिलती है।

 गिरजाघर में एक लाख रुपये का गुप्तदान दें तो इनकम टैक्स में छूट नहीं मिलती है।

 किसी फर्जी एनजीओ को दान दें तो धारा 80जी के अंतर्गत टैक्स में छूट मिलती है।

 यह व्यवस्था व्यक्ति के अंतर्मन को नहीं छूती है।

 इसके स्थान पर अमीर द्वारा दान दी गई रकम का स्वयं जारी किए गए प्रमाणपत्र को स्वीकार करने पर विचार करना चाहिए।

 पद्मश्री जैसे सम्मान अमीरों को दिए जाने चाहिए जिन्होंने अपनी आय का अधिकाधिक अंश धर्मादि में व्यय किया है।

 टैक्स डिफाल्टरों की सूची प्रकाशित करने के साथ-साथ दान देने वालों की सूची भी प्रकाशित करनी चाहिए।

 शिक्षा व्यवस्था में सभी धर्मो के अंतमरुखी पुट को छात्रों को पढ़ाना चाहिए।

 सभी धर्मो का एक पक्ष संगठन और कर्मकांड है, जैसे क्रास की माला पहनना, काबा की तरफ मुंह करके नमाज पढ़ना तथा गाय की पूजा करना।

 इन्हीं धर्मो के दूसरे पक्ष हैं।

 ईसाई धर्म गरीबों की सेवा पर जोर देता है।

 इस्लाम धर्म अल्लाह के आदेश पर ध्यान केंद्रित करने को कहता है।

 हंिदूू धर्म परमात्मा को सर्वव्यापी बताता है।

 सभी धर्मो की इस अंतमरुखिता की व्याख्या कर सभी धर्मो के छात्रों को सभी धर्मो की शिक्षा देनी चाहिए।

 इंडियन इंस्टीट्यूट ऑफ टेक्नालॉजी की तर्ज पर हर राज्य में इंडियन इंस्टीट्यूट आफ रिलिजस साइकालोजी स्थापित करना चाहिए।

 इन इंस्टीट्यूट द्वारा देश के सभी अध्यापकों को अंतमरुखिता का ज्ञान करना चाहिए।

आर्थिक विकास का मूलमंत्र है कि उत्पादन एवं खपत अधिकाधिक हो।

 इस मूल मंत्र को बरकरार रखते हुए खपत को अंतर्मन की ओर मोड़ना चाहिए।

 सिगरेट के पैकेट पर चेतावनी लिखी जाती है कि सिगरेट पीना स्वास्थ्य के लिए हानिकारक है।

 इसी प्रकार लक्जरी कार के एडवरटाइजमेंट में लिखना चाहिए कि ‘अंतर्मन के विमुख लक्जरी कार खरीदना हानिकारक है।

’ तब वही व्यक्ति लक्जरी कार खरीदेंगे जिनके अंतर्मन की इच्छा इस दिशा में है।

 अर्थव्यवस्था के रोड मैप को बनाने में इन मौलिक प्रश्नों पर नीति आयोग को विचार करना चाहिए।

– डॉ. भरत झुनझुनवाला।

(लेखक आर्थिक मामलों के विशेषज्ञ हैं और आइआइएम बेंगलुरू में प्रोफेसर रह चुके हैं)।

सौजन्य – दैनिक जागरण (03.08.2016)।

