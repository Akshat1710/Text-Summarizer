संविधान नया राजनीति पुरानी ( अमर उजाला : Editorial)।

​हिमालय के आंचल में स्थित नेपाल ने अंततः लंबे जन-रोष, हिंसा और राजनीतिक गतिरोध के बाद एक नया संविधान अंगीकृत कर ही लिया।

 जनसंख्या की दृष्टि से बहु-भाषायी, बहु-जातीय और प्रधान रूप से हिंदू बहुसंख्यक होते हुए भी संविधान ने नेपाल को धर्मनिरपेक्ष राष्ट्र घोषित किया है।

 संविधान में 305 अनुच्छेद और नौ अनुसूचियां हैं और इसकी नवोन्मेषी तथा नूतन विशेषताएं ′हिमालयी ब्रांड′ का पुट लिए संसदीय लोकतंत्र के सिद्धांतों को प्रतिष्ठापित करती हैं।

, एक बहुदलीय लोकतांत्रिक शासन प्रणाली की स्थापना नागरिक स्वतंत्रता, मौलिक अधिकारों, मानवाधिकारों, वयस्क मताधिकार, आवधिक निर्वाचन, स्वतंत्र प्रेस, स्वतंत्र और दक्ष न्यायपालिका की गारंटी के संकल्प को सांविधानिक उपबंधों द्वारा सुनिश्चित किया गया है।

निस्संदेह चुनाव की द्वय निर्वाचन प्रणाली, प्रांतों की भौगोलिक रचना, महिलाओं को वही अधिकार न देना जो पुरुषों को है, जैसे कुछ मुद्दे हैं, जिससे नेपालियों में नाराजगी भी है।

, ​तराई क्षेत्र में रहने वाले मधेसी और थारू, जो कुल आबादी का तकरीबन चालीस फीसदी हैं, सातों राज्यों की सीमाएं बनाए जाने की प्रस्तावित प्रणाली को लेकर क्षुब्ध हैं।

 आनुपातिक प्रतिनिधित्व में 58 प्रतिशत को घटाकर 2007 के अंतरिम संविधान में 45 प्रतिशत किए जाने के प्रस्ताव से निम्न जाति वर्गों एवं हाशिये पर धकेले गए वर्गों में और भी असंतोष है।

 महिला अधिकारों के हितचिंतक नागरिकता से संबंधित प्रावधान को लेकर क्षुब्ध हैं, क्योंकि ये प्रावधान महिलाओं के प्रति भेदभावपूर्ण हैं।

 उनकी शिकायत है कि नेपाल एक पितृप्रधान समाज के चंगुल से बाहर नहीं निकल पाया है।

 जनजातियों, पहाड़ी जनजातियों, थारू, दलितों और मधेसियों (बहुसंख्यक मतदाता) में व्यापक असंतोष है कि पहाड़ी क्षेत्र की संभ्रांत उच्च जाति के शासक गुट द्वारा तैयार किए गए नए संविधान से वे राजनीतिक रूप से हाशिये पर चले जाएंगे।

, वे इससे खफा हैं कि शासक ब्राह्मण-क्षत्रिय (बहुन-छेत्री) गठबंधन का, जो जनसंख्या के 30 प्रतिशत से भी कम हं, राज्य मशीनरी पर प्रभावशाली नियंत्रण बना रहेगा, क्योंकि प्रमुख राजनीतिक दलों एनसी, सीपीएन (यूएमएल) और यूसीपीएन-माओवादी का नेतृत्व उसी अल्पसंख्यक उच्च जाति गुट के हाथों में है।

 नेपाल के नए प्रधानमंत्री और राष्ट्रपति ′बहुन-क्षेत्री′ गठबंधन को प्रतिबिंबित करते दिखते हैं।

 दुर्भाग्य से, तराई क्षेत्र के असंतोष को नेपाल में इस नजरिये से देखा जा रहा है, मानो भारत ने इसे हवा दी हो।

 भारत और नेपाल एक ही सभ्यता के दो पुरातन राष्ट्र हैं।

 वे मजबूत सभ्यतामूलक संबंधों, बुद्ध की दंतकथाओं और रक्त तथा नातेदारी के रिश्तों से जुड़े हुए हैं।

 इन पुरातन संबंधों को और सुदृढ़ करना बेहद आवश्यक है।

 हमारे गहरे सांस्कृतिक संबंध और हमारी अनन्य मैत्री एक तुच्छ राजनीति में तिरोहित नहीं की जा सकती।

 नेपाल को ′बिग ब्रदर′ की भ्रांत धारणा और इस कपोल कल्पना से बाहर आना होगा कि भारत उनकी ′शासन व्यवस्था का सूक्ष्म प्रबंधन′ करने का प्रयास कर रहा है।

 भारत के लोगों की प्रबल इच्छा और कामना है कि नेपाल में लोकतंत्र पुष्पित, पल्लवित हो तथा पुरातन राजनीति लोकतंत्र में परिणत हो।

-देवेंद्र सिंह( लोकसभा में अपर सचिव हैं)।

सौजन्य :- अमर उजाला, 5.11.2015।

