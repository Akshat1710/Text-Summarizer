सुरक्षित सफर बना चुनौती (दैनिक ट्रिब्यून)।

एक तरफ केंद्र सरकार देश को बुलेट ट्रेन के सपने दिखा रही है वहीं दूसरी तरफ आये दिन रेल दुर्घटनाएं थमने का नाम नहीं ले रही हैं।

 अब आंध्र प्रदेश के विजयनगरम जिले में जगदलपुर से भुवनेश्वर जाने वाली हीराखंड एक्सप्रेस पटरी से उतर गई।

 इस हादसे में 39 से अधिक लोगों के मारे जाने की खबर है, जबकि 50 से ज्यादा लोग घायल हुए हैं।

 इस हादसे के बाद अब एक बार फिर सवाल उठ रहा है कि आखिर ऐसे हादसों के लिए कौन जिम्मेदार है तथा वह दिन कब आयेगा जब यह सुनिश्चित होगा कि रेल यात्रा करने वाले यात्री अपने गंतव्य तक सुरक्षित पहुंचेंगे।

रेल हादसे रोकने के लिए अब तक कोई मुकम्मल इंतजाम नहीं किये जा सके हैं।

 पिछले दिनों एक बड़ा रेल हादसा कानपुर में भी हुआ था, जिसमें पाकिस्तानी गुप्तचर एजेंसी आईएसआई के हाथ होने की आशंका है।

 नक्सली इलाका होने की वजह से आंध्र प्रदेश के रेल हादसे में भी साजिश की आशंका से इनकार नहीं किया जा सकता।

 सवाल यह है कि रेल हादसे अगर साजिश की वजह से हो रहे हैं तो भी उन्हें रोकने के लिए ठोस व्यवस्था होनी चाहिए।

अगर दुर्घटनाओं का विश्लेषण किया जाए तो करीब 80 प्रतिशत रेल दुर्घटनाओं का कारण मानवीय भूल-चूक होती है।

 राष्ट्रीय अपराध रिकार्ड ब्यूरो की रिपोर्ट बताती है कि देश में 2014 के दौरान 28,360 छोटी-बड़ी रेल दुर्घटनाओं के मामले सामने आये थे, जिनमें 25 हजार 6 व्यक्तियों की मौत हुई और 38,82 घायल हुए थे।

 इसके पहले 2013 में स्थिति और भी ख़राब भी थी।

 इस साल 31236 रेल दुर्घटनाएं हुई थीं।

रेल सुरक्षा और रेलवे के आधुनिकीकरण को लेकर पिछले कई सालों से अब तक रेल मंत्री कई घोषणाएं कर चुके हैं।

 इस पर कई कमेटियां भी बन चुकी हैं लेकिन फिर भी रेलवे हादसे रोकने में नाकाम रहा है।

 देश में ये हालात तब है जब देश की अधिकांश सुपरफ़ास्ट ट्रेनें अभी भी औसतन 90 किलोमीटर प्रति घंटे की रफ्तार से चल रही हैं।

 भविष्य में इनकी रफ्तार बढ़ाने की योजना है।

 विडंबना देखिये कि ट्रैक अभी भी बहुत पुराने हैं और उनमें कोई बड़ा बुनियादी परिवर्तन नहीं किया गया और न ही ट्रैक की मरम्मत की कोई माकूल व्यवस्था है।

 रेलगाड़ियों का पटरी से उतरना बताता है कि पुरानी पटरियों, रॉलिंग स्टॉक और सिग्नल उपकरणों को सही वक्त पर बदला नहीं जा रहा है।

दरअसल रेल दुर्घटना का असर बाकी किसी भी हादसे से कई गुना ज्यादा होता है।

 भारत में अंतर्देशीय परिवहन के लिए रेल सबसे बड़ा माध्यम है।

 दुनिया के सबसे बड़े रेल नेटवर्क में से एक भारत में हर रोज सवा दो करोड़ से भी ज्यादा यात्री सफर करते हैं जबकि 87 लाख टन के आसपास सामान ढोया जाता है।

 कुल 64,600 रूट के ट्रैक पर जरा-सी गफलत लाखों लोगों की जान को जोखिम में डाल सकती है।

 ऐसे में इन पटरियों पर यात्रियों और इनके आसपास से गुजरने वालों की सुरक्षा पर खास ध्यान देने की जरूरत है।

देश की रेल व्यवस्था की खास बात यह है कि पहले से पता खामियों को दूर किए बिना ही हर साल रेल नेटवर्क के विस्तार पर जोर होता है।

 राजनीतिक कारणों से नये स्टेशन बनाए जाते हैं।

 नयी पटरियां घोषित की जाती हैं, नये कोच कारखाने लगाए जाते हैं, पुराने स्टेशनों का दर्जा बढ़ाया जाता है।

हादसों के बाद तो रेल सुरक्षा विभाग को ऐसे उपाय करने चाहिए कि भविष्य में इस प्रकार के हादसे पेश न आएं परंतु इसके बजाय प्रत्येक हादसे के बाद यही देखा जाता है कि एक-दूसरे पर जि़म्मेदारियां मढ़ने का काम शुरू हो जाता है।

 कायदे से तो हादसे के सही-सही कारणों का पता चलना चाहिए तथा इसके लिए जि़म्मेदार लोगों को दंडित किया जाना चाहिए।

मालगाड़ियों के डिब्बों तथा रेल इंजन के रखरखाव की देखभाल के लिए देश में कुछ ही स्थान निर्धारित हैं परंतु लंबी दूरी पर चलने वाली रेलगाड़ियों की जांच करने हेतु रास्ते में कोई कारगर व्यवस्था नहीं की जाती।

 सिवाए इसके कि कहीं-कहीं स्टेशन पर ट्रेन के ब्रेक शू केवल नज़रों से चैक किये जाते हैं।

 बोगियों में अथवा डिब्बों के नीचे होने वाली गैर ज़रूरी आवाज़ की भी जानकारी ड्राइवर अथवा गार्ड को चलती गाड़ी में नहीं मिल पाती।

 लिहाज़ा तेज़ रफ्तार रेलगाड़ियों को बीच रास्ते में जांच किए जाने का प्रबंध भी रेल सुरक्षा विभाग को करना चाहिए।

परमाणु ऊर्जा आयोग के पूर्व प्रमुख डॉ. अनिल काकोदकर की अध्यक्षता में उच्च स्तरीय रेल सुरक्षा समिति ने 2013 में अपनी रिपोर्ट सौंपी थी।

 समिति ने अपनी रिपोर्ट में 106 सिफारिशें की थी, कमेटी ने अगले 5 साल में रेलवे सुरक्षा पर एक लाख करोड़ रुपये खर्च करने को कहा था।

 लेकिन इसकी कई सिफारिशों को रेल मंत्रालय आज तक अमलीजामा नहीं पहना पाया है।

 अब देखना यह है कि लगातार हो रही भीषण रेल दुर्घटनाओं से रेल मंत्रालय कोई सबक सीखता है या फिर से रेल यात्रा भगवान भरोसे होगी।

, – शशांक द्विवेदी।

सौजन्य- दैनिक ट्रिब्यून।

