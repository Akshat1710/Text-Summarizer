नया सबक सिखाने की जरूरत (दैनिक जागरण)।

जम्मू-कश्मीर में आतंकी हमलों का क्रम जारी है।

 पांपोर में हुआ हमला आतंकी हमलों केसिलसिले को ही बयान करता है।

 जम्मू-कश्मीर में सीमा पर अथवा सीमा के अंदर हमारे सैनिकों को लगातार शहादत का सामना करना पड़ रहा है।

 शांति काल में सैनिकों की शहादत के ऐसे सिलसिले को सहन नहीं किया जा सकता।

 यह ठीक नहीं कि सैनिकों की शहादत का समाचार मिलते ही देश कुछ क्षण के लिए उद्वेलित होता है और फिर सब कुछ पहले की तरह हो जाता है।

 माना यह गया था कि उड़ी में आतंकी हमले के बाद पाकिस्तान अधिकृत कश्मीर में आतंकी ठिकानों पर भारतीय सेना की सर्जिकल स्ट्राइक के बाद पाकिस्तान अपनी हरकतों से बाज आएगा, पर ऐसा होता हुआ नहीं दिख रहा है।

 पांपोर के पहले नगरोटा में सेना के कैंप पर हुआ हमला यही बता रहा था कि हालात करीब-करीब पहले की तरह हैं।

 नगरोटा में संभवत: सैनिकों के परिवार भी आतंकियों के निशाने पर थे, लेकिन सेना ने त्वरित कार्रवाई करते हुए आतंकियों को मार गिराया।

 नगरोटा में हुआ आतंकी हमला 2001 में भारतीय संसद पर आतंकी हमले के बाद उपजे सैन्य तनाव के बीच कालूचक में सैनिक कैंप पर हुए आतंकी हमले की याद दिलाने वाला था जहां आतंकियों ने सैनिकों के परिवारों को निशाना बनाया था।

 नगरोटा में हमला हमें याद दिलाने के लिए काफी है कि पाकिस्तान वह बर्बर शत्रु है जिसने पाशविकता की कोई भी हद लांघने में न तो पहले कोई हिचक दिखाई है और न ही भविष्य में दिखाएगा।

 हमें अपनी रक्षा नीतियां इस कड़वे सच को ध्यान में रखकर ही बनानी होंगी।

 सर्जिकल स्ट्राइक के बावजूद सीमा पार से होने वाली फायरिंग और आतंकी हमलों ने कई लोगों को यह पूछने का भी अवसर दिया है कि आखिर इस सैन्य कार्रवाई का लाभ क्या मिला।

 दरअसल मोदी सरकार ने नियंत्रण रेखा पार आतंकी ठिकानों पर सैन्य कार्रवाई का फैसला लेकर उस मनोवैज्ञानिक संकोच और भय को मार गिराया था जिसे भारतीय राजनीतिक नेतृत्व ने अपने मन में एक अर्से से बैठा रखा था, जिसके तहत खोखली पाकिस्तानी परमाणु धमकियों को गंभीरता से लेते हुए कारगिल में घुसपैठ, संसद पर हमले और 2611 जैसी आतंकी गतिविधि का जवाब देने के लिए भारतीय सेना को नियंत्रण रेखा पार नहीं करने दी गई थी।

 पाकिस्तान में कट्टरपंथी मदरसों और आतंकी संगठनों का मकड़जाल वहां तिलचट्टों की तरह आतंकी पैदा कर रहा है।

 जाहिर है कि ऐसे हालात में हमारी आतंक के विरुद्ध लड़ाई लंबी चलेगी और सर्जिकल स्ट्राइक इसकी शुरूआत भर थी।

 सर्जिकल स्ट्राइक पाकिस्तानी सेना की स्वयं गढ़ी गई देश की बेहद सक्षम रक्षक की छवि पर करारा आघात थी।

 हालांकि पाकिस्तानी सेना वहां की मीडिया पर अपनी पकड़ के कारण यह प्रचारित करने में काफी हद तक सफल रही कि भारतीय सेना ने ऐसी कोई कार्रवाई की ही नहीं है।

 इससे पहले पाकिस्तानी सेना की काबिलियत पर तब सवाल उठे थे जब अमेरिकी सेना ने पाकिस्तान में घुसकर ओसामा बिन लादेन को ढेर कर दिया था।

 तब वहां के जनरलों को इस कार्रवाई की भनक भी नहीं लगी थी।

 तब पाक सेना के अंदर स्थिति इतनी बिगड़ गई थी कि तत्कालीन सेनाअध्यक्ष जनरल कयानी को मेजर स्तर के अधिकारियों के तीखे सवालों का सामना सार्वजनिक तौर पर करना पड़ा था।

 इसका राजनीतिक नतीजा यह हुआ था कि पाक सेना ने बैरकों में रहना ही बेहतर समझा और पाकिस्तान के इतिहास में पहली बार एक लोकतांत्रिक सरकार से दूसरी लोकतांत्रिक सरकार को सत्ता हस्तांतरण संभव हो पाया।

 अगर भारत द्वारा सफल सर्जिकल स्ट्राइक की बात को पाक सेना स्वीकार कर लेती तो उसकी छवि धूल में मिल जाती।

 इसीलिए उसे पाकिस्तान की जनता से छिपाया गया।

 इसके बावजूद पाक सेना और आतंकी संगठनों के अंदर बड़ी संख्या में लोग सच्चाई से वाकिफ हैं।

 उनके दुस्साहस को बनाए रखने के लिए ही भारत पर लगातार आतंकी हमले किए जा रहे हैं।

 इसी के साथ पाकिस्तानी जनरलों से लेकर समाचार चैनल तक सब भारत के विरुद्ध आग उगल रहे हैं।

 ऐसे माहौल में निकट भविष्य में पाकिस्तानी समर्थित आतंकी संगठनों द्वारा न सिर्फ जम्मू-कश्मीर में और आतंकी हमलों की आशंका है, बल्कि नियंत्रण रेखा पर बर्फबारी के बाद भी जम्मू-कश्मीर से बाहर भी हमले हो सकते हैं।

 नियंत्रण रेखा पर भारतीय सैनिकों के शवों को क्षत-विक्षत किए जाने और नगरोटा में महिलाओं और बच्चों को निशाना बनाने की कोशिश स्पष्ट करती है कि हम पाकिस्तान से किस प्रकार की आशा रख सकते हैं।

 अब इस पर नए सिरे से जरूरी है कि भला क्यों पाक अधिकृत कश्मीर में बैठे आतंकी संगठनों के आकाओं को इस प्रकार निशाना नहीं बनाया जाना चाहिए कि पाक सेना चाह कर भी उस सबको छुपा न पाए।

 किसी बड़े आतंकी हमले की स्थिति में फिर से सर्जिकल स्ट्राइक संभवत: उतनी कारगर न हो, क्योंकि पाकिस्तानी सेना इस बार सजग होगी।

 ऐसे में भारत को बल प्रयोग के ज्यादा कारगर विकल्पों के बारे में भी सोचना होगा।

 पाकिस्तान वायु और नौसैनिक शक्ति में हमारा मुकाबला नहीं कर सकता।

 वह थल सैनिक स्तर पर बार-बार मात खाने के कारण सीधे टकराव की जगह सस्ते गैर पारंपरिक छद्म युद्ध का सहारा लेकर हमसे बराबरी हासिल करने की कोशिश करता है।

 भारत को पाकिस्तान को उस तरह का युद्ध लड़ने का अवसर नहीं देना चाहिए जैसा वह लड़ना चाहता है।

 चूंकि पाकिस्तान ने छद्म युद्ध हम पर थोपा है इसलिए यह जरूरी है कि हम उसे उस ओर घसीटे जहां वह संघर्ष की कीमत बर्दाश्त न कर पाए।

 उदाहरण के लिए कारगिल से पाकिस्तान तब पीछे हटा था जब भारतीय नौसेना की आक्रामक गश्तों ने कराची से निकलने वाले जलमार्गों को खतरे में डाल दिया था।

 भारत का लक्ष्य यह होना चाहिए कि नियंत्रण रेखा के निकट स्थित आतंकियों के लांच पैड्स पर ही नहीं, बल्कि पीओके में कहीं गहरे मुजफ्फराबाद और मुरीदके में बैठे आतंकी आका भी खुद को सुरक्षित महसूस न कर पाएं।

 उनका पीओके से खदेड़ा जाना घाटी में भी पाकिस्तान समर्थित अलगाववादियों के हौसले पस्त कर देगा।

 ऐसे विकल्पों पर अमल करके ही पाकिस्तान को यह जरूरी सबक सिखाया जा सकता है कि भारत अपने सैनिकों की शहादत के सिलसिले बर्दाश्त करने वाला नहीं है।

  लेखक दिव्य कुमार सोती, काउंसिल फॉर स्ट्रेटेजिक अफेयर्स से संबद्ध सामरिक विश्लेषक हैं , सौजन्य – दैनिक जागरण।

