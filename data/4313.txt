नए तरह का संघर्ष (दैनिक जागरण)।

यह लेख जम्मू-कश्मीर में पिछले तीन माह की घटनाओं से थोड़ा इतर है।

 अब यह पूरी तरह स्पष्ट है कि पिछले कई वर्षों से हम जिस चीज का सामना कर रहे हैं और आगे भी करते रहेंगे वह एक हाइब्रिड कॉनफ्लिक्ट यानी विभिन्न तौर-तरीकों और रूपों वाला संघर्ष है।

 शायद ही अब कोई लड़ाई को परंपरागत रूप से लड़ रहा हो।

 इस संघर्ष में दुश्मन को रोकने के लिए खुद को प्रशिक्षित करना और हर समय तैयार रहना जरूरी है।

 मैं क्यों चाहता हूं कि सभी राष्ट्रीय नेता और बुद्धिजीवी युद्ध की इस हाइब्रिड प्रजाति के प्रति पूरी तरह सतर्क रहें।

 सिर्फ इसलिए कि इस लड़ाई में सैन्य हिस्सा एक छोटा सा पहलू भर है।

 यह बहुत कुछ गैरसैन्य पहलुओं से जुड़ा है, लेकिन जैसे ही इस पर संघर्ष अथवा युद्ध का ठप्पा लग जाता है तो यह फिर से सैन्य मामला हो जाता है।

 हमारे यहां पहले से ऐसी सोच विद्यमान हैं कि संघर्ष, टकराव और युद्ध जैसे शब्द सैन्य बलों से संबंधित हैं और यहां तक कि पुलिस और खुफिया तंत्र से भी इनका संबंध नहीं है।

 यही वह कारण है जिसके चलते खासकर भारत में हम हाइब्रिड खतरों का सामना नहीं कर पा रहे हैं।

 गैर-सैन्य खतरों में से सभी को अलग-अलग माना जाता है।

 अगर आप हाइब्रिड कॉनफ्लिक्ट की परिभाषा देखेंगे तो यह इतनी जटिल नजर आएगी कि आपको कुछ समझ में नहीं आएगा।

यह स्पष्ट कर देना जरूरी है कि हाइब्रिड कॉनफ्लिक्ट कोई नई चीज नहीं है।

 बात सिर्फ इतनी है कि संघर्ष के फलक के तमाम घटक नई तकनीक और पत्थरबाजी जैसे नए-नए उपायों के चलते दिन प्रतिदिन जटिल होते जा रहे हैं।

 गैर्रंहसक संघर्ष में एक नया आयाम समाज को पंगु बना देने के लिए युवाओं को नशे की गिरफ्त में झोंक देने के रूप में जुड़ गया है।

 संघर्ष के इन्हीं अलग-अलग तरीकों में से कुछ का मिला-जुला इस्तेमाल हाइब्रिड कॉनफ्लिक्ट के रूप में सामने आता है।

 स्थिति के मुताबिक इसकी मात्रा तय की जाती है।

 दूसरे शब्दों में आप पूरे फलक का बारीकी से निरीक्षण कर सकते हैं और फिर अपनी जरूरत के मुताबिक तौर-तरीकोंकी पहचान कर सकते हैं और फिर अपने अनुभव, कल्पना और उपलब्ध संसाधनों के आधार पर मनचाहे तरीके से उनका इस्तेमाल कर सकते हैं।

 इनमें आप कुछ नए तौर-तरीके भी जोड़ सकते हैं, जैसे साइबर युद्ध संभवत: सबसे महत्वपूर्ण नया उपाय है।

 इंटरनेट युग के आगमन के बाद से आधुनिक नेटवर्क में यह सबसे अहम तौर-तरीका बन गया है।

 साइबर युद्ध और पत्थरबाजी कॉनफ्लिक्ट के स्पेक्ट्रम में दो ध्रुवों की तरह हैं।

 आधुनिक नेटवर्कों ने सोशल मीडिया को जन्म दिया है और यह सबसे नया हथियार भी बन गया है।

 सोशल मीडिया के जरिये पूरे समुदाय को हथियार उठाने के लिए प्रेरित किया जा सकता है या फिर पत्थरबाजी जैसे कार्य में झोंका जा सकता है।

 इस माध्यम के जरिये सुरक्षा बलों की कार्रवाई के दौरान मुठभेड़ स्थलों पर पलक झपकते भीड़ एकत्र की जा सकती है या फिर नफरत भरे भाषणों और गलत सूचनाओं के सहारे अलगाववाद के लिए लोगों की भावनाएं भड़काई जा सकती हैं।

बहुत कम लोगों को जानकारी होगी कि 2008-10 के दौरान कश्मीर में जब पिछली बार्र ंहसा का दौर चला था तो एसएएस गिलानी की सबसे बड़ी प्रेरणा जेन शार्प की एक पुस्तक थी।

 इस पुस्तक का शीर्षक था-‘फ्राम डिक्टेटरशिप टू डेमोक्रेसी’।

 पुस्तक का केंद्रीय तत्व था-गैर्रंहसक कार्रवाई के 198 तरीके।

 गिलानी ने हड़ताली कैलेंडर की प्रेरणा इसी पुस्तक से ग्रहण की।

 हाइब्रिड युद्ध यह सुनिश्चित कर रहे हैं कि सुरक्षा एजेंसियां केवल अपने सीमित दायरे में नहीं रह सकतीं, क्योंकि चीजें बहुत तेजी से एक-दूसरे में घुल-मिल रही हैं और आपस में मिलकर वे बड़ा खतरा उपस्थित कर रही हैं।

 चुनौतियां इस कदर एक-दूसरे से जुड़ रही हैं कि हर किसी को हर चीज के बारे में कुछ न कुछ अवश्य जानना चाहिए।

 यह वह एक कमजोरी है जिसके चलते भारतीय सुरक्षा ढांचे में सूचना से संबंधित युद्ध अथवा हाइब्रिड कॉनफ्लिक्ट से निपटने के लिए सूचना के अधिक से अधिक इस्तेमाल के प्रति पर्याप्त सजगता और तत्परता का अभाव नजर आता है।

 कोई नहीं जानता कि यह किसका कार्यक्षेत्र है।

 सूचना मंत्रालय तो बिल्कुल भी नहीं।

 चूंकि हम इस बारे में अनभिज्ञ हैं इसलिए दुश्मन तो इसका हमारे खिलाफ जमकर इस्तेमाल कर रहे हैं, लेकिन हम इससे फायदा नहीं उठा पा रहे हैं।

सीमा रेखा के पार एक तेज और सूचनाओं से लैस आइएसआइ नेतृत्व है, जिसने अफगानिस्तान में हाइब्रिड संघर्ष को बेहद प्रभावशाली तरीके से समझा और अनुभव किया है।

 आइएसआइ अब पहले से भी ज्यादा ताकत और समझ के साथ भारत के खिलाफ इसका इस्तेमाल कर रही है।

 अपनी ‘मिक्स एंड मैच’ रणनीति के तहत उसने कई तौर-तरीके यानी हथकंडे चुने हैं।

 एक निश्चित समयावधि में वह इन हथकंडों के अलग-अलग संयोजन का इस्तेमाल कर रही है।

 सीमा पर युद्धविराम के उल्लंघन से लेकर देश के अंदरूनी हिस्सों में आतंकी घटनाओं को अंजाम देने तक, नकली करेंसी जैसे वित्तीय हमले, नागरिकों के बीच असंतोष भड़काकर उन्हें सरकार के खिलाफ खड़े करने से लेकर सुरक्षा बलों पर पत्थरबाजी तक और वैचारिक कट्टरता के प्रसार के लिए धर्मस्थलों का सहारा लेने से लेकर राजनेताओं और सुरक्षाबलों को निशाना बनाने तक उसके विकल्पों की कोई सीमा शेष नहीं रह गई है।

 हमारे गैरसैन्य नेतृत्व में से ज्यादातर लोग युद्ध के इन तौर-तरीकों से पूरी तरह परिचित नहीं हैं।

 मूल जानकारी न होने के चलते इसके पूरे आसार हैं कि वे एक ऐसी स्थिति में फंस जाएं जो हद से अधिक जटिल हो।

 स्पष्ट है कि राजनीतिक समुदाय और नौकरशाही को इसकी जानकारी देने और खतरों के प्रति सचेत करने की आवश्यकता है।

अब सेना को यह जिम्मेदारी दी गई है कि वह चीजों को दुरुस्त करे।

 अगर सेना के शीर्ष नेतृत्व ने कमांडरों और स्टॉफ को हाइब्रिड कॉनफ्लिक्ट के बारे में सारी स्थितियों से अवगत कराने का काम सही तरह से नहीं किया तो उसे कठिन परिस्थितियों का सामना करना पड़ सकता है।

 मैं इससे अवगत हूं कि सेना के अधिकारियों के स्तर पर इन खतरों के प्रति काफी जानकारी है, लेकिन यह अपर्याप्त है।

 राज्य पर नियंत्रण फिर से हासिल करने का कार्य बहुत चुनौतीपूर्ण है, जिसे इसके पहले करने की कभी कोशिश नहीं की गई।

 1990 में भी लगभग ऐसी ही स्थिति उभरी थी।

 हालांकि तब राष्ट्रीय राइफल्स की उपस्थिति नहीं थी और हमारा रुख काफी गतिशील था।

 यहां सेना को यह सलाह नहीं दी जा रही है कि वह नरम रवैया दिखाए।

 उसका रवैया पूरी तरह स्थिति के अनुरूप होना चाहिए।

 सेना को हाइब्रिड कॉनफ्लिक्ट से निपटने के बुनियादी सिद्धांत को जरूर याद रखना चाहिए-‘पूरी तरह सरकार का रुख’।

 उसे खुद ही सब कुछ करने से बचना होगा, बल्कि पुलिस, प्रशासन और राजनीतिक समुदाय के सशक्तीकरण की दिशा में कार्य करना होगा।

 सेना वहां इसलिए है ताकि सब लोग उस पर भरोसा करें और उसे खुद सर्वव्यापी बनना होगा-सबसे व्यापक अथॉरिटी बने बिना।

,  लेखक ले. जनरल (रि.) सैयद अता हसनैन हैं , सौजन्य- दैनिक जागरण, 28-10-2016।

