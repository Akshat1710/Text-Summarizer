तिरछी नज़र (दैनिक ट्रिब्यून)।

दलबदल समय की मांग है, इसलिए हे चतुर खिलाड़ियों समय के स्वर को पहचानो और सही संभावनाएं जानो।

 जहां कंद मूल फल दिख रहे हों, छलांग लगा दो।

 वस्तुतः छलांग ही युग की मांग है।

 भरपूर छलांग लगाइए।

 ऊंची कूद हो या लंबी कूद।

 आपकी कूद आपके सामर्थ्य पर निर्भर करती है।

 सुबह तक आह दल में थे, शाम को बात नहीं बनी तो वाह दल में गुणगान करने लगे और रात तक ऊ-आह दल में सुशोभित नजर आए।

 एक संभावनाशील व्यक्ति अपने जीवन में ऐसे ही प्रगति करता है।

 वो न जाने कितनी छलांगें लगाता है, मुद्राएं बदलता है।

 वक्तव्य तोड़ता-मरोड़ता है।

 क्या करें साहब सिस्टम ही ऐसा है …।

दलबदल हमारी शानदार राजनीतिक परपंरा का हिस्सा है, इससे परहेज कैसा।

 यह तो विचारों के तालमेल का मामला है बस।

 वैसे कहना तो यह चाह रहे थे कि सीटों या टिकटों के तालमेल का मामला है।

 वो यह भी कह सकते हैं कि इधर दम घुट रहा था, अभिव्यक्ति की आजादी नहीं थी वगैरह।

 यह भी कह सकते हैं कि अन्तरात्मा की आवाज पर ऐसा किया।

अन्तरात्मा को किसने देखा है आज तक।

 महाक्रन्दन और अनथक वंदन के इस दौर में अन्तरात्मा का मिमियाना कौन सुन रहा है भला।

 गौरवशाली इतिहास है अन्तरात्मा की आवाज का लोकतंत्र में।

 लोग पूरी की पूरी भजनमंडली के साथ उस पार पहुंच गए।

न चेहरे पर लाज, न आंखों में पानी।

 आज की क्रूर राजनीति में इन सब भावुक मूर्खताओं के लिए वैसे भी स्थान कहां है।

 दलबदल एक संभावना का फूल है जिसको हर कोई अपनी कामना के आंगन में खिलाना चाहता है।

 क्या पता महक जाएं अपने खोए हुए दिन।

 भोले यकीनों का समय नहीं है यह।

 निरंतर हित साधन के चिंतन का समय है।

 सिद्धान्तों के अचार में फफूंद लग गई है।

 निष्ठाएं हाराकिरी कर रही हैं।

जनसेवा के कांसेप्ट का तल्ला घिस चुका है।

 उसमें से लगातार उदर सेवा और परिवार सेवा की आवाज टक-टक आ रही है।

 इसलिए दौड़ जाइए जिधर लोग आपको गलबहियां करने को तत्पर हों।

 सब जरूरतों का खेल है।

 जरूरत बने रहेंगे तो पुजते रहेंगे।

 अप्रासंगिक हुए तो ठुकते रहेंगे।

 मौका देखते रहें, ड्रिब्लिंग करते रहें, अपने लिए गोल साधते रहें।

 पोजीशन बदल के खेलने वालों की आजकल मांग है।

 इसलिए मन बदले न बदले, आचरण बदले न बदले, दल बदलते रहें और यूं ही बेशर्म हंसी हंसते रहें वी का निशान दिखाते हुए।

, – अतुल चतुर्वेदी।

सौजन्य- दैनिक ट्रिब्यून।

