जाट आंदोलन (दैनिक ट्रिब्यून)।

हरियाणा में यकायक जाट आंदोलन के पुन: सरगर्म होने ने सभी को चौंकाया है।

 खासकर वे लोग सांसत में हैं, जिनके जख्म पिछले आंदोलन के चलते अभी भी हरे हैं।

 सरकार सख्ती के मूड में नजर आती है और अतिरिक्त सुरक्षा बलों की तैनाती समेत कई एहतियाती कदम उठा रही है।

 उम्मीद है कि सरकार पिछले जाट आंदोलन के दौरान की गई गलतियों को नहीं दोहराएगी।

 सवाल उठना स्वाभाविक है कि अचानक जाट आंदोलन की वजह क्या है।

 साथ ही समानांतर विचार सामने आता है कि कहीं इस गोलबंदी की वजह उत्तर प्रदेश का चुनाव तो नहीं है।

 दरअसल पश्चिमी उत्तर प्रदेश में जाटों की परिवर्तनकारी भूमिका रही है।

 चौ. चरण सिंह के दौर में जो जाट गोलबंद थे, उन्हें एकजुट करने में उनकी राजनीतिक विरासत पाने वाले अजीत सिंह उस स्तर पर कामयाब नहीं रहे।

 कभी सपा तो कभी कांग्रेस व कभी भाजपा ने उनके वोटों में सेंध लगाई।

 चौधरी चरण सिंह के इन इलाकों में चौधरी छोटू राम का भी खासा प्रभाव रहा है।

दरअसल पश्चिमी उ.प्र. व हरियाणा के जाटों का आपस में गहरा रिश्ता रहा है।

 हरित क्रांति के बाद दोनों ही इलाकों में समान समृद्धि आई।

 आर्थिक संपन्नता के साथ राजनीतिक जागरूकता भी बढ़ी।

 यही वजह है कि भाजपा की राज्य सरकार के साथ ही केंद्र सरकार पर दबाव बनाने के मकसद से जाट आंदोलन को हवा दी जा रही है।

 हरियाणा के स्तर पर तो यह तथ्य सर्वविदित है कि राज्य सरकार में जाटों का दबदबा पहले जैसा न रहना भी पिछले आंदोलन की एक वजह रही है।

 मगर वर्तमान आंदोलन की वजह उ.प्र. का राजनीतिक घटनाक्रम भी है।

 हालांकि राज्य सरकार के आरक्षण देने संबंधी निर्णय और अदालतों के फैसले के परिप्रेक्ष्य में निष्कर्ष निकालना कठिन नहीं है कि आरक्षण की वास्तविक स्थिति क्या है।

 संवैधानिक बाध्यता, जाट समाज की आर्थिक स्थिति व भू-स्वामित्व जैसी दलीलों के चलते आरक्षण के मुद्दे पर तमाम तरह के किंतु-परंतु सामने आते रहते हैं।

 मगर इसके बावजूद इस मुद्दे पर लोगों को गोलबंद करने की मुहिम जारी रहती है जो राजनीतिक निहितार्थों के चलते मुखर रूप में सामने आती है।

 आंदोलन से जुड़े नेता भले ही आंदोलन शांति से करने, ग्रामीण क्षेत्रों में सक्रियता व सहयोग का वायदा कर रहे हैं मगर पिछले अनुभव बताते हैं कि आंदोलन के चलते राज्य ने बड़ी कीमत चुकाई है।

सौजन्य- दैनिक ट्रिब्यून।

