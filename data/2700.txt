खुद से स्पर्धा कर पायें उत्कृष्टता (दैनिक ट्रिब्यून)।

 =": #0000;"अंतर्मन।

रेनू सैनी।

सर्वश्रेष्ठ और उत्कृष्ट दोनों ही बेहतरीन हैं।

 एक व्यक्ति सर्वश्रेष्ठ होता है।

 तब वह आम व्यक्तियों से अलग होता है, पर जब एक व्यक्ति उत्कृष्ट होता है तो वह व्यक्ति स्वयं से भी सर्वश्रेष्ठ होता है।

 ऐसा इसलिए है क्योंकि व्यक्ति को सर्वश्रेष्ठ बनने के लिए अन्य प्रतियोगियों से आगे आना होता है।

 जब व्यक्ति अन्य प्रतियोगियों से आगे निकल कर जीत जाता है तो वह सर्वश्रेष्ठ बन जाता है, परंतु जब व्यक्ति अपने आप से प्रतियोगिता करके आगे निकल जाता है तो वह न सिर्फ उत्कृष्टता की सीमा को छूता है, बल्कि पूरे विश्व के व्यक्तियों के हृदयों को छू लेता है।

उत्कृष्ट व्यक्ति स्वयं से ही प्रतियोगिता करते हुए हर बाधा और परिस्थिति से लड़ता है, ऐसे में उसका ध्यान अन्य लोगों की तरफ नहीं होता और उसके हृदय में ईर्ष्या व नकारात्मक भाव भी नहीं पनपते।

 व्यक्ति कभी भी अपने लिए मन में ईर्ष्या नहीं रख सकता और न ही अपने लिए नकारात्मक भावों को रख सकता है।

 नकारात्मक भाव उन्हीं व्यक्तियों के हृदय में अपना स्थान बनाते हैं जो दूसरों को देखकर जलन और प्रतिशोध की भावना से ग्रस्त रहते हैं।

 वे व्यक्ति जिनके मन में उत्कृष्ट बनने के बीज उत्पन्न हो चुके होते हैं, वे अपने कौशल और योग्यता को संवारते रहते हैं।

 उत्कृष्टता की अनेक ऐसी मिसालें कम उम्र से ही अपनी प्रतिभा का परिचय देकर विश्व पटल पर सबको चौंकाती रहती हैं।

तमिलनाडु के स्कूल में दसवीं कक्षा का छात्र आकाश मनोज भी उत्कृष्ट व्यक्ति का बहुत अच्छा उदाहरण है।

 उसने एक ऐसी तकनीक विकसित करके चिकित्सा जगत में सनसनी फैला दी, जिसके बारे में बड़े-बड़े आविष्कारक एवं चिकित्सक तक पता नहीं लगा पाए।

 उसने एक ऐसा उपकरण बनाया है, जिसके माध्यम से व्यक्ति को आने वाले ‘साइलेंट हार्ट अटैक’ का सरलता से पता लगाकर रोगी के जीवन को बचाया जा सकता है।

 भारत में ही नहीं पूरे विश्व में अधिकतर मौत साइलेंट हार्ट अटैक के कारण होती हैं।

 आकाश को बचपन से ही विज्ञान में नयी-नयी बातें खोजने का शौक रहा है।

 उसने अन्य प्रतिभाओं से प्रेरणा तो अवश्य ली पर उन्होंने उनकी बजाय अपने आप से ही प्रतियोगिता की और मात्र पन्द्रह साल की आयु में एक महत्वपूर्ण उपकरण का आविष्कार कर उत्कृष्टता की श्रेणी में आ गया।

प्रत्येक व्यक्ति उत्कृष्टता की ओर बढ़ सकता है, यदि वह स्वयं के साथ प्रतियोगिता करे।

 जब व्यक्ति स्वयं से आगे निकलने की होड़ में कार्य करता है तो वह अपने मस्तिष्क का ज्यादा से ज्यादा प्रयोग करता है।

 इस तरह तंत्रिकाओं के मार्ग जो पहले ऊबड़-खाबड़ होते हैं, वे सुपर हाईवे की तरह सक्रिय हो जाते हैं और उनमें न्यूरोन की संख्या अधिक हो जाती है।

 इस तरह व्यक्ति न सिर्फ अपने लक्ष्य की ओर बढ़ता है बल्कि विश्व में सर्वोत्तम वस्तुओं व कार्यों का अधिकारी बन जाता है।

उत्कृष्ट व्यक्ति जीवन की आम जरूरतों जैसे भूख-प्यास, सुरक्षा, जुड़ाव व सम्मान पाने की इच्छा से जुड़ा नहीं रहता, वह इनसे आगे निकल जाता है और उसके ऊपर आलोचना, निंदा व प्रशंसा का भी विशेष फर्क नहीं पड़ता क्योंकि उसकी प्रतियोगिता स्वयं से होती है।

 उत्कृष्ट व्यक्ति को भी सफलता एकाएक नहीं मिलती, उसे भी विफलता का स्वाद चखना पड़ता है।

 पर विफलता ही उसके जीवन को सुनहरा मोड़ देने वाली एक मजबूत कड़ी बन जाती है।

मनोवैज्ञानिकों का कहना कि प्रत्येक व्यक्ति उत्कृष्टता को प्राप्त करने के लिए ही पैदा हुआ है।

 व्यक्ति के पास मस्तिष्क है।

 इस मस्तिष्क का प्रयोग कर वह अपनी बुद्धिमत्ता से नये-नये कीर्तिमान रच सकता है।

 यदि व्यक्ति अपने संपूर्ण जीवन में अपने अस्तित्व की पहचान तक नहीं करा सकता तो फिर उसका जीवन व्यर्थ ही है।

 वह अकसर यही सब देखता है कि लोग एक-दूसरे से आगे बढ़ने की होड़ में हैं और उन्हें पराजित कर स्वयं सर्वश्रेष्ठ का तमगा हासिल करने के लिए तैयार हैं।

 बचपन से ही बच्चों को उत्कृष्ट बनाने की दिशा में पहल कर देनी चाहिए और उन्हें यह बताते रहना चाहिए कि उनकी प्रतिस्पर्धा केवल स्वयं से है।

 वे जितना स्वयं से प्रतिस्पर्धा करते जाएंगे, उतनी ही उनकी शारीरिक और मानसिक क्षमता विकसित होती जाएगी।

पांच बार की विश्व चैम्पियन भारतीय मुक्केबाज मैरी कॉम और ब्लैक बैल्ट हासिल करने वाली डॉ. सीमा राव इसका सशक्त उदाहरण हैं।

 डॉ. सीमा राव भारत की एकमात्र ऐसी महिला कमांडो ट्रेनर हैं जो अभी तक करीब 20,000 जवानों को ट्रेनिंग देकर लोगों को दांतों तले अंगुली दबाने पर मजबूर कर चुकी हैं।

बस आप आज से अपनी प्रतिस्पर्धा स्वयं से करनी आरंभ कर दीजिए फिर देखिएगा कि किस तरह बाधाएं और समस्याएं आपके पैरों तले आकर दबती जाएंगी और सफलता की चमक चहुं ओर फैलकर आपकी उत्कृष्टता को बढ़ाती जाएगी।

, सौजन्य- दैनिक ट्रिब्यून।

