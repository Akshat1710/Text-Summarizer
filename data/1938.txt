गोरक्षा का कठिन सवाल (दैनिक जागरण)।

जनता से सीधे संवाद के कार्यक्रम में प्रधानमंत्री नरेंद्र मोदी की ओर से बेलगाम गोरक्षकों को खरी-खरी सुनाना काफी कुछ अप्रत्याशित रहा।

 एक तो इसलिए कि सवाल सीधे तौर पर गोरक्षकों को लेकर नहीं था और दूसरे ऊना एवं मंदसौर की घटनाओं को घटे खासा वक्त बीत चुका था।

 इन दोनों घटनाओं की गूंज संसद में भी सुनाई दी थी।

 यह मानने के भी अच्छे-भले कारण हैं कि नवंबर में 75 वर्ष की होने जा रहीं आनंदीबेन ऊना की घटना के कारण ही अगस्त में विदा हो गईं।

 वह दलितों के आक्रोश को शांत करने में विफल रहीं।

 इसके पहले वह आरक्षण मांग रहे पटेलों के आंदोलन का सही तरह सामना करने में नाकाम रही थीं।

 यह सवाल उठना स्वाभाविक है कि जो घटना आनंदीबेन की विदाई का एक बड़ा कारण बनी उस पर प्रधानमंत्री ने प्रतिक्रिया व्यक्त करने में देर क्यों की।

 वह ऐसे ही सवाल से तब भी दो चार हुए थे जब दादरी में एक व्यक्ति को गो हत्या के संदेह में मार दिया गया था।

 हालांकि इस घटना में किसी गोरक्षक दल का हाथ नहीं था, लेकिन राष्ट्रीय और अंतरराष्ट्रीय मीडिया का एक हिस्सा मोदी को परोक्ष-प्रत्यक्ष रूप से जिम्मेदार बता चुका था।

 प्रधानमंत्री ने दादरी कांड के करीब दस दिन बाद अपनी प्रतिक्रिया व्यक्त की और तब तक देर हो चुकी थी।

 उनके पहले राष्ट्रपति इस घटना पर टिप्पणी कर चुके थे।

 प्रधानमंत्री से प्रतिक्रिया देने में ऐसी ही देरी रोहित वेमुला की आत्महत्या के मामले में भी हुई थी।

 उन्होंने करीब पांच दिन बाद रोहित की आत्महत्या पर अफसोस जाहिर किया था।

, दादरी कांड के कुछ दिनों पहले कर्नाटक में साहित्यकार एमएम कलबुर्गी की हत्या हुई थी और कुछ साहित्यकारों ने उनकी हत्या का दोष हंिदूू संगठनों पर मढ़ते और मोदी को आड़े हाथों लेते हुए अवार्ड वापसी अभियान शुरू कर दिया था।

 बाद में इस अभियान को गति देने वालों ने दादरी कांड का भी उल्लेख करना शुरू कर दिया।

 यह अभियान दुराग्रह से भरा था और इसकी पुष्टि अभी हाल में नए सिरे से तब हुई जब इस अभियान में शामिल रहे कई साहित्यकारों ने नीतीश कुमार की पीठ ऐसे समय थपथपाई जब वह शराबबंदी के लिए घोर दमनकारी कानून लाने में जुटे थे।

 देश-दुनिया का ध्यान खींचने वाले जिन अन्य मामलों में प्रधानमंत्री की प्रतिक्रिया नहीं आई उनमें जेएनयू का मामला और पठानकोट में आतंकी हमला भी शामिल है।

 हाल के मामलों में कश्मीर की घटनाएं हैं जिन पर उनकी कोई सीधी प्रतिक्रिया सामने नहीं आई।

 नि:संदेह यह तर्क सही है कि पंचायत, पालिका, जिला और राज्य स्तर की घटनाओं पर प्रधानमंत्री से जवाब मांगना सियासत और टीआरपी के लिए तो ठीक है, लेकिन पीएम से जवाब मांगने का कोई तुक नहीं बनता और यदि देश की हर घटना के लिए पीएम जवाबदेह होगा तो फिर राज्य सरकारें किस खेत की मूली होंगी और स्थानीय शासन-प्रशासन को उनकी जिम्मेदारी कौन याद दिलाएगा।

 बावजूद इसके नरेंद्र मोदी को यह ध्यान रखना होगा कि वह मनमोहन सिंह नहीं हैं और देश उन्हें भिन्न रूप से देखता है।

 मीडिया का एक हिस्सा भी उनके लिए अलग तरह का चश्मा लगाए हुए है।

, यह जरूरी नहीं कि हर बड़ी घटना पर प्रधानमंत्री प्रतिक्रिया व्यक्त करें ही, लेकिन देश-दुनिया का ध्यान खींचने वाले किसी गंभीर मामले पर यह संदेश तो सार्वजनिक होना ही चाहिए कि प्रधानमंत्री ने उसका संज्ञान लिया और संबंधित राज्य सरकार से जानकारी मांगने के साथ आवश्यक निर्देश भी दिए।

 बेलगाम गोरक्षकों के मामले में उन्होंने एक तरह से यही किया और वह भी तब जब कानून एवं व्यवस्था राज्यों का विषय है।

 प्रधानमंत्री की सख्त प्रतिक्रिया के बाद न तो भाजपा शासित राज्यों के सामने कोई दुविधा रहनी चाहिए और न ही अन्य दलों द्वारा शासित राज्यों के समक्ष।

 गोरक्षा के नाम पर मनमानी करने वालों को सख्त संदेश दिया ही जाना चाहिए।

 गोरक्षकों की सक्रियता तभी तक स्वीकार है जब तक वे कानून की सीमा में रहकर अपना काम करें।

 इस पर हैरत नहीं कि बेलगाम गोरक्षकों पर प्रधानमंत्री की कठोर टिप्पणी के बाद भी विपक्षी दल संतुष्ट नहीं।

 वे हो भी नहीं सकते, क्योंकि उनका मकसद ही प्रधानमंत्री को समस्त हंिदूू संगठनों को नेतृत्व देने वाला साबित करना है।

 इसी इरादे से बुद्धिजीवियों का एक खेमा भी लैस है।

 वह गोरक्षकों के बारे में प्रधानमंत्री के कथन की अजीब-अजीब व्याख्या कर रहा है।

 हालांकि सभी इससे परिचित हैं कि आम हंिदूुओं के लिए गाय एक भावनात्मक मसला है, लेकिन शायद ही किसी राज्य सरकार ने गोवध निषेध संबंधी कानून के पालन के प्रति दिलचस्पी दिखाई हो।

 कायदे से तो गोरक्षक दलों की कोई जरूरत ही नहीं होनी चाहिए, लेकिन वे इसीलिए अस्तित्व में हैं, क्योंकि गायों की तस्करी होती है और उन्हें चोरी-छिपे बूचड़खानों के हवाले भी किया जाता है।

 बेलगाम गोरक्षकों के प्रति प्रधानमंत्री की सख्त टिप्पणी कई हंिदूू संगठनों को रास नहीं आई है।

 उन्हें लगता है कि अब गोरक्षा का काम और कठिन होगा, लेकिन उन्हें अहसास होना चाहिए कि ऊना-मंदसौर की घटनाओं ने गोरक्षा के सवाल को पीछे छोड़ मानव रक्षा का सवाल खड़ा कर दिया।

, बेलगाम गोरक्षकों पर प्रधानमंत्री की प्रतिक्रिया का जो भी असर हो, जब तक दूध न देने वाली और बूढ़ी-बीमार गायों के बारे में कोई स्पष्ट नीति नहीं बनती, समस्याएं बरकरार रहने वाली हैं।

 आखिर कितने ऐसे गो पालक या गो भक्त हैं जो गायों की तब भी देखभाल करते हैं जब वे दूध देना बंद कर देती है।

 यह स्पष्ट ही है कि देश में पर्याप्त गोशालाएं नहीं हैं और जो हैं भी उनमें ज्यादातर की स्थिति ठीक नहीं।

 राजस्थान की एक गोशाला में देखभाल के अभाव में तमाम गायों के मरने से यही स्पष्ट भी हुआ है।

 बूढ़ी-बीमार और दूध न देने वाली गायों का क्या हो।

 इस कठिन सवाल से हंिदूू समाज को भी दो-चार होना होगा।

 यह सवाल इसलिए कठिन हो गया है, क्योंकि ज्यादातर भाजपा विरोधी दल इस सवाल को हल करने में जानबूझकर सहायक नहीं बन रहे।

 इन दलों के रुख-रवैये से यह साफ है कि उन्होंने गोरक्षा के मसले को भाजपा के पाले में ठेल दिया है-कुछ इस भाव से कि अगर तुम्हें गायों की ज्यादा चिंता है तो तुम्हीं गाय संभालो और साथ ही गो रक्षकों को भी।

, लेखक – राजीव सचान।

 (लेखक दैनिक जागरण में एसोसिएट एडीटर हैं), सौजन्य – दैनिक जागरण (09.08.2016).।

