नाम और नारे वाली राजनीति (दैनिक जागरण)।

सपा के स्थापना सम्मेलन में मुलायम सिंह यादव ने देश से यह वायदा किया था कि हमारी पार्टी डॉ. राममनोहर लोहिया के सपनों के अनुरूप संघर्ष के जरिये व्यवस्था परिवर्तन कर जनाकांक्षाओं और अपेक्षाओं को पूरा करने का प्रयास करेगी।

 चार नवंबर 1992 को सपा प्रमुख ने लखनऊ सम्मेलन में यह भी कहा था कि देश के लोग राजनीतिक दलों के खोखले नारों, सिद्धांतहीनता और कार्यक्रम शून्यता से ऊब चुके हैं।

 हम लोकतंत्र को जनोन्मुखी बनाते हुए करोड़ों लोगों के कल्याण के लिए काम करेंगे।

 सपा ने इसी पांच नवंबर को अपना रजत जयंती समारोह मनाया।

 सवाल है कि 1992 में किए गए वायदों में से कितने वायदों को सपा ने इस बीच पूरा किया या पूरा करने की कोशिश भी की।

 वास्तविकता यह है कि सिर्फ लोहिया का नाम और उनके कुछ नारे सपा के साथ रह गए, उनके सपनों और कार्यपद्धति को पूरी तरह भुला दिया गया।

 रजत जयंती समारोह में इस बात की कोई चर्चा नहीं हुई कि 25 वर्षों में पार्टी ने क्या खोया और क्या पाया।

 इसके बदले सपा नेताओं की पारिवारिक कलह ही हावी रही।

 आज सपा या किसी दूसरे दल के नेता जब यह कहते हैं कि वे लोहिया की राह पर चल रहे हैं तो इससे नई पीढ़ी को यह भ्रम हो सकता है कि संभवत: लोहिया की कार्यपद्धति भी इन नेताओें से ही मिलती-जुलती थी।

 डॉ. लोहिया वास्तव में कैसे थे, इसके कुछ उदाहरणों से पता चल जाएगा कि लोहियावाद की कसमें खाने वाले आज के कितने नेता और कार्यकर्ता सचमुच आज लोहिया की राह पर हैं।

डॉ. लोहिया ने न तो अपना परिवार खड़ा किया था और न ही कोई मकान बनवाया।

 उनकी अपनी कार भी नहीं थी, जबकि वह 1963 से 1967 तक लोकसभा के सदस्य भी थे।

 12 जून, 1954 को डॉ. लोहिया ने देश भर के समाजवादी विधायकों को लिखे अपने पत्र में कहा था कि आप अपना सामान्य जीवन स्तर नहीं बढ़ाएं।

 विधायक बनने से पहले आपका जैसा जीवन स्तर था उसे आप कायम रखें।

 उन्होंने यह भी लिखा कि मंत्रियों और अफसरों के कामों में जो पक्षपात, भाई -भतीजावाद, प्रांतवाद व कथनी के विपरीत करनी हो तो आपको उन्हें ठोस और व्यापक रूप से उजागर करना चाहिए।

 जो काम राष्ट्रीय हितों का बलिदान करके पार्टी हित के लिए होता है उसका भी समाजवादी विधायक विरोध करें।

 लोहिया उच्च जातियों की महिलाओं को भी पिछड़ा ही मानते थे।

 उन्हें वह विशेष अवसर दिलाना चाहते थे।

 दूसरी ओर आज विधायिकाओं में महिलाओं के लिए सीटें आरक्षित कराने के पक्ष में कितने समाजवादी नेता हैं जो लोहिया के नाम का तोता रटंत करते हैं।

 दरअसल कुछ तथाकथित लोहियावादी नेताओं के कड़े विरोध के कारण ही संसद में अब तक महिला आरक्षण विधेयक पास नहीं हो सका है।

 डॉ. लोहिया पिछड़ों को विशेष अवसर देने की बात जरूर करते थे, पर सवर्णों के प्रति उनके मन में कोई द्वेष नहीं था।

 कम ही लोग जानते होंगे कि उनके लगभग सारे निजी सचिव ब्राह्मण ही रहे।

 आज के नेता किस आधार पर निजी सचिव रखते हैं।

 लोहिया के नेतृत्व में कभी जाति तोड़ो आंदोलन में सक्रिय रहे कई नेतागण आज अपनी-अपनी जाति के आधार पर थोक वोट के लिए गिरोहबंदी के काम में लगे हुए हैं।

1951 में डॉ. लोहिया के बारे में डॉ. बीआर अंबेडकर और बीपी मौर्य के बीच बातचीत चल रही थी।

 अंबेडकर को यह जानकर हैरानी हुई कि मौर्य तब तक लोहिया को नहीं जानते थे।

 उस पर अंबेडकर ने बुद्धप्रिय मौर्य से कहा था कि ‘तुम खाक पॉलिटिक्स करोगे, जब तुम लोहिया को नहीं जानते।

 हिंदुओं के एक ही तो नेता हैं जो ईमानदारी से जातपांत तोड़कर जातिविहीन समाज की स्थापना करना चाहते हैं।

’ नई पीढ़ी देख रही है कि आज के अधिकतर नेता खुद पर कितना अधिक खर्च करते हैं।

 अनेक तथाकथित लोहियावादी नेताओं के पास कितनी निजी धन-संपत्ति हैं।

 इसका जवाब यहां लिखने की जरूरत नहीं है।

 अब जरा देखिए कि खुद लोहिया खुद पर कितना खर्च करते थे।

 लोहिया 1963 में एक उपचुनाव के जरिये पहली बार सांसद बने थे।

 उनके एक सहयोगी ने उनसे कहा कि अब आप एक कार खरीद लीजिए।

 लोहिया तब तक टैक्सी में चलते थे।

 लोहिया ने कहा कि हिसाब तैयार करो।

 अभी हर माह टैक्सी पर कितना खर्च है।

 कार खरीदने पर उस पर कुल मिलाकर कितना खर्च आएगा।

 उसने आंकड़ा तैयार करके लोहिया के सामने रखा।

 कार का खर्च देखकर लोहिया ने कहा कि ‘मेरी इतनी आमदनी नहीं है कि मैं कार रख सकूं।

’ इस राह पर आज कितने ‘लोहियावादी’ चल रहे हैं।

 यदि नहीं चल रहे हैं तो किस आधार पर वे कह रहे हैं कि वे लोहिया की राह पर चल रहे हैं।

डॉ. लोहिया की नीति थी कि जो नेता लोकसभा या विधानसभा का चुनाव लड़ता है, वह राज्यसभा या विधान परिषद का सदस्य नहीं बनेगा।

 इस नीति का अपनी पार्टी में उन्होंने भरसक पालन कराया।

 एक बार उनकी इच्छा के खिलाफ जब राजनारायण राज्यसभा में चले गए तो बहुत दिनों तक लोहिया ने उनसे बातचीत तक नहीं की।

 नीतियों पर अड़े रहने के कारण 1968 में बिहार की पहली गैर कांग्रेसी सरकार गिर गई, पर लोहिया ने सत्तालोलुपों से समझौता नहीं किया।

 1967 के आम चुनाव के तत्काल बाद लोहिया दक्षिण भारत के दौरे पर चले गए थे।

 अपनी पार्टी के सर्वोच्च नेता थे, पर वह सरकार के गठन में कोई हस्तक्षेप नहीं करते थे।

 उन दिनों नौ राज्यों में गैर कांग्रेसी सरकारें बन गई थीं।

 उनमें से कई राज्यों में उनकी पार्टी के मंत्री बने थे।

 बिहार में बीपी मंडल मंत्री बन गए, जबकि वह 1967 में लोकसभा के लिए चुने गए थे।

 जब दक्षिण भारत के दौरे से लौटे तो लोहिया ने कहा कि मंडल मंत्री पद से इस्तीफा दे दें और लोकसभा सदस्य के रूप में काम करें।

 मंडलजी मंत्री पद छोड़ने को तैयार नहीं थे।

 उन्हें पार्टी ने छह महीने के भीतर विधान परिषद का सदस्य नहीं बनाया।

 नतीजतन बीपी मंडल ने करीब तीन दर्जन विधायकों को तोड़कर एक साल के भीतर ही महामाया सरकार गिरा दी।

 लोहिया ने कहा कि भले सरकार गिर जाए, पर सत्ता के लिए सिद्धांतों से कोई समझौता नहीं होगा।

 क्या आज के तथाकथित लोहियावादी लोहिया की इसी तरह की राह पर चल रहे हैं जिनकी चर्चा ऊपर की गई है।

 यदि नहीं तो फिर वे लोहियावादी कैसे हुए।

 यह तो लोहिया के नाम का दुरुपयोग हुआ।

 लेखक सुरेंद्र किशोर, वरिष्ठ स्तंभकार हैं ।

