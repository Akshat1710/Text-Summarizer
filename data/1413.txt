निगरानी पर सवाल (दैनिक जागरण)।

जम्मू में नियंत्रण रेखा के समीप जनरल रिजर्व इंजीनियरिंग फोर्स के शिविर पर आतंकियों ने जिस तरह धावा बोला उससे इसी अंदेशे को बल मिलता है कि उनके लिए भारतीय सीमा को भेदना अभी भी आसान बना हुआ है।

 यह समझना कठिन है कि नियंत्रण रेखा से महज दो किलोमीटर निकट भी सुरक्षा व्यवस्था इतनी पुख्ता क्यों नहीं है कि आतंकी इतनी आसानी से हमले को अंजाम न दे सकें।

 यह ठीक नहीं कि वे एक और बार न केवल सीमा रेखा भेदने में सफल रहे, बल्कि आतंक का खूनी खेल खेलने के बाद मौके से बच निकल कर भागने में भी।

 इससे संतुष्ट नहीं हुआ जा सकता कि आतंकी हमले में तीन निर्दोष-निहत्थे मजदूरों के मारे जाने के बाद सेना ने सारे शिविरों में अलर्ट जारी कर सुरक्षा बढ़ा दी, क्योंकि आतंकियों के बच निकलने के कारण अखनूर सेक्टर में स्कूलों और कॉलेजों को बंद करना पड़ा है।

 यह गनीमत रही कि मजदूरों का वह कमरा बंद था जहां तमाम श्रमिक सो रहे थे, अन्यथा जन हानि कहीं अधिक हो सकती थी।

 यह माना जा रहा है कि आतंकियों का निशाना सैन्य शिविर थे और उन्होंने एक सैन्य शिविर के समीप गोलियां भी दागीं।

 वस्तुस्थिति जो भी हो, इस आशंका को दूर किया जाना चाहिए कि आतंकियों के लिए भारतीय सीमा में घुसपैठ करना अभी भी आसान है।

 सीमा की सुरक्षा को प्राथमिकता के आधार पर अभेद्य बनाना इसलिए आवश्यक है, क्योंकि पठानकोट, उड़ी और नगरोटा में हुए भीषण आतंकी हमलों ने यही बताया है कि आतंकी सीमा रेखा पर कमजोरी का लाभ उठाने में सफल रहे।

यह ठीक है कि एक के बाद एक आतंकी हमले के बाद यह कहा जा रहा है कि अगले दो वर्ष में जम्मू-कश्मीर में पाकिस्तान से लगती सीमा को पूरी तरह सीलबंद कर दिया जाएगा, लेकिन जब तक यह काम नहीं होता तब तक तो सीमा पर चौकसी बढ़ाई ही जानी चाहिए।

 इस सबके अतिरिक्त सीमा के अंदर अर्थात जम्मू-कश्मीर में भी सुरक्षा व्यवस्था की नए सिरे से समीक्षा करने की जरूरत है।

 ऐसा इसलिए, क्योंकि सीमा पार से घुसपैठ करने वाले आतंकियों को स्थानीय स्तर पर किसी न किसी तरह की मदद मिल रही है।

 संभवत: इस मदद के कारण ही उनके लिए सीमा पार करना और आतंकी हमलों को अंजाम देकर छिपने में आसानी हो रही है।

 यह कोई शुभ संकेत नहीं कि जम्मू-कश्मीर में सीमा पर और सीमा के अंदर, दोनों ही जगह हालात अभी भी चिंता का कारण बने हुए हैं।

 सेना के शिविर पर हमले के बाद भारत सरकार को यह भी समझ लेना चाहिए कि पाकिस्तान के रुख-रवैये में कहीं कोई बदलाव आने की उम्मीद नहीं है।

 पाकिस्तान से किसी बदलाव की उम्मीद भी नहीं की जानी चाहिए।

 यह सोचना कि वह आतंक के रास्ते पर चलना छोड़ देगा, एक तरह से खुद को छोड़ देना ही है।

 ऐसा कोई कारण नहीं कि पाकिस्तान पर भरोसा किया जाए।

 हमारे नीति-नियंताओं को इस नतीजे पर पहुंचना ही होगा कि पाकिस्तान शांति-सुलह की भाषा समझने के लिए तैयार नहीं।

 मुख्य संपादकीय , सौजन्य- दैनिक जागरण।

