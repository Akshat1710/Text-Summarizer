राजनीति का कर्तव्य (दैनिक जागरण)।

यह अच्छा हुआ कि राष्ट्रपति ने गणतंत्र दिवस की पूर्व संध्या पर राष्ट्र के नाम संदेश में विभिन्न क्षेत्रों में देश के समक्ष उपस्थित चुनौतियों की चर्चा करने के साथ ही इस पर भी बल दिया कि व्यवस्था की खामियों को पहचानने और उनमें सुधार करने की जरूरत है।

 इस क्रम में उन्होंने उन मसलों का भी जिक्र किया जो पहले से ही चर्चा का विषय बने हुए हैं।

 उन्होंने यह रेखांकित किया कि चुनाव सुधारों पर रचनात्मक बहस का समय आ गया है और राजनीतिक दलों से विचार-विमर्श कर इस काम को आगे बढ़ाना चुनाव आयोग का दायित्व है।

 अच्छा होता कि वह राजनीतिक दलों से यह कहते कि वे इस काम में चुनाव आयोग का सहयोग करें।

 ऐसा इसलिए, क्योंकि राजनीतिक दल स्वेच्छा से उन तौर-तरीकों को अपनाने के लिए तैयार नहीं जो चुनाव प्रक्रिया को साफ-सुथरा बनाएं।

 उनकी इसी प्रवृत्ति को देखते हुए हाल में सुप्रीम कोर्ट को यह कहना पड़ा कि जाति, मजहब, क्षेत्र, भाषा आदि के नाम पर वोट मांगना भ्रष्ट चुनावी तौर-तरीका माना जाएगा।

 इसके पहले भी उल्लेखनीय चुनावी सुधार तभी हो सके जब सुप्रीम कोर्ट ने हस्तक्षेप किया।

 राजनीतिक दल प्रकट रूप में तो यह कहते रहते हैं कि वे चुनाव प्रक्रिया और साथ ही राजनीति को साफ-सुथरा बनाना चाहते हैं, लेकिन व्यवहार में इसके उलट काम करते हैं और यही कारण है कि राजनीति का गिरता स्तर अब संसद की साख के लिए खतरा बन गया है।

 चूंकि हमारे राजनीतिक दल न तो चुनाव सुधार के लिए तैयार हैं और न ही राजनीतिक सुधार के लिए इसलिए गण की अपेक्षाओं के आगे हमारा तंत्र सुस्त और नाकाम दिखने लगा है।

चुनाव आयोग एक लंबे अर्से से यह चाह रहा है कि राजनीतिक दल 20 हजार से कम राशि के चंदे का भी हिसाब दें, लेकिन उसके इस आग्रह की अनदेखी ही हो रही है।

 बीते दिवस ही यह स्पष्ट हुआ कि राजनीतिक दल 20 हजार से कम चंदे का स्रोत न बताने की रियायत का किस तरह बेजा लाभ उठा रहे हैं।

 राजनीतिक दलों के चंदे पर नजर रखने वाली एक संस्था के अनुसार सभी दल बड़ी मात्रा में अज्ञात स्रोत से चंदा पा रहे हैं।

 कई दल तो ऐसे हैं जिनके कुल चंदे का 50-60 प्रतिशत से अधिक अज्ञात स्रोत से ही आ रहा है।

 यह अज्ञात स्रोत काले धन की राजनीति का एक बड़ा जरिया है।

 आखिर काले धन से संचालित होने वाली राजनीति समाज को कोई सही दिशा कैसे दे सकती है।

 यदि राजनीति को राष्ट्रहित में सहायक बनाना है तो फिर राजनीतिक दलों की चंदे की प्रक्रिया पारदर्शी बनानी ही होगी।

 यह काम तभी हो सकता है जब सरकार चुनाव आयोग के साथ खड़ी हो।

 नोटबंदी के बाद प्रधानमंत्री ने चंदे में पारदर्शिता बरतने की चुनाव आयोग की मांग का समर्थन किया था।

 उन्हें चंदे में पारदर्शिता सुनिश्चित करने के लिए ठोस कदम उठाने चाहिए।

 अन्य राजनीतिक दलों को भी सक्रियता दिखानी चाहिए।

 ऐसा होने पर ही यह कहा जा सकेगा कि वे राष्ट्रपति के इस संदेश को सुन और समझ सके कि मातृभूमि हमसे अपनी भूमिका को निष्ठा और समर्पण के साथ निभाने के लिए कहती है।

 मुख्य संपादकीय , सौजन्य- दैनिक जागरण।

