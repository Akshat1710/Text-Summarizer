संपादकीय : कांग्रेस का कथानक (नई दुनिया)।

कांग्रेस पार्टी अपनी वापसी का कथानक तैयार करने की जद्दोजहद में है।

 नोटबंदी के बाद स्थितियां उसे अपने अनुकूल महसूस हुई हैं।

 तो अब उसने सीधे नरेंद्र मोदी को निशाने पर लिया है।

 बीते दिनों पार्टी उपाध्यक्ष राहुल गांधी ने कथित सहाराबिड़ला दस्तावेजों का जिक्र कर मोदी की स्वच्छ छवि पर प्रहार किया।

 मगर कांग्रेस जानती है कि ये तमाम बातें सियासी तौर पर ठोस नतीजे नहीं दे सकतीं, जब तक कि वह भारतीय जनता पार्टी के खिलाफ विपक्षी दलों के बड़े गठबंधन का नेतृत्व करती नजर न आए।

 संसद के बीते शीतकालीन सत्र में उसे इस मामले में एक हद तक कामयाबी मिली थी।

 मगर सत्र की समाप्ति के समय उत्तर प्रदेश के किसानों के मुद्दे पर राहुल गांधी अचानक प्रधानमंत्री से मिलने चले गए।

 उससे कांग्रेस के तमाम प्रयास निष्फल हो गए।

 उप्र में कांग्रेस की समाजवादी पार्टी और बहुजन समाज पार्टी से प्रतिद्वंद्विता है।

 इसके मद्देनजर सपा और बसपा का उससे छिटकना लाजिमी ही था।

 साथ ही वामदल भी खफा हुए।

, तो संसदीय सत्र के बाद विपक्ष की नेतृत्वकारी भूमिका में आने के प्रयास में राहुल गांधी ने मोदी पर जुबानी हमले तेज किए।

 फिर कांग्रेस ने बीजद, अन्न्ाद्रमुक और एआईएमआईएम को छोड़कर बाकी सभी विपक्षी दलों को नोटबंदी के मुद्दे पर साझा प्रेस कांफ्रेंस के लिए आमंत्रित किया।

 हालांकि तृणमूल कांग्रेस, आरजेडी, डीएमके और कुछ छोटे दलों ने इस न्योते को स्वीकार किया, मगर लेफ्ट, जद(यू), सपा और बसपा के न आने से कांग्रेस सरकार विरोधी विशाल नजारा पेश करने में विफल रही।

, बहरहाल, उसकी इस पहल का पैगाम है कि कांग्रेस राहुल गांधी के नेतृत्व में सरकार विरोधी आक्रामक मुहिम जारी रखेगी।

 इसमें भले पूरा विपक्ष साथ न हो, फिर भी पश्चिम बंगाल, बिहार और तमिलनाडु की साथ आईं एक-एक मजबूत पार्टियों में कांग्रेस को सक्षम भावी गठबंधन सहयोगी दिखे हैं।

 उन्हें साथ लेकर वह नोटबंदी से हुई आम दिक्कतों को चर्चा के केंद्र में रखने की कोशिश करेगी।

 साथ ही प्रधानमंत्री की छवि धूमिल करने के मकसद से आरोपों की राजनीति में आगे बढ़ेगी।

, यह कथानक कितना सफल होगा, अभी नहीं कहा जा सकता।

 राजनीति कभी एकतरफा दांव नहीं होती।

 कांग्रेस ने स्थिति विशेष में ये कहानी बुनने की कोशिश की है।

 मगर इन स्थितियों के सूत्र अब तक भाजपा के हाथ में हैं।

 कांग्रेस महज प्रतिक्रिया की भूमिका में है।

 अनेक विपक्षी दलों को लेकर वह इसी रोल में फिलहाल आगे बढ़ी है।

 यह कहते हुए कि जो पार्टियां साथ नहीं आई हैं, वे बाद में आएंगी (यानी आना उनकी मजबूरी होगी)।

 लेकिन इस कोशिश का भविष्य काफी कुछ जनता के मूड से तय होगा, जो अभी तक सरकार के पक्ष में है।

 नोटबंदी के 50 दिन पूरे होने के बाद लोगों के लिए बेहतर दिन आने का वादा पूरा करने में प्रधानमंत्री सफल रहे, तो कांग्रेस का ताजा कथानक शायद ही परवान चढ़ पाएगा।

, सौजन्य- नई दुनिया।

