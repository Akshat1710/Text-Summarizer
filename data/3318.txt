न्यायपालिका और पूर्वाग्रह (नवभारत टाइम्स)।

सुप्रीम कोर्ट ने जिस तरह कोलकाता हाई कोर्ट के एक सिटिंग जज के खिलाफ अवमानना की कार्रवाई शुरू की और फिर उन न्यायमूर्ति ने जिस तरह संविधान पीठ के स्तर पर शुरू हुई इस कार्रवाई को जातिवादी पूर्वाग्रहों पर आधारित बताया, वह भारतीय न्यायपालिका के इतिहास में अभूतपूर्व है।

 लेकिन जिस तरह के आरोप इस मामले में सामने आ रहे हैं, वे अलग संदर्भों में पहले भी सुने जाते रहे हैं।

 निचली अदालतों में ही नहीं, हाई कोर्ट और सुप्रीम कोर्ट के स्तर पर भी जजों की कार्य प्रणाली और उनके फैसलों के पीछे मौजूद मानसिकता को लेकर गंभीर सवाल खड़े किए जा चुके हैं।

, बिहार और राजस्थान के दो चर्चित मामलों में जातीय पूर्वाग्रह की आशंका जबर्दस्त चर्चा में रही।

 यह अलग बात है कि इन सवालों की जड़ तक जाकर सचाई का पता लगाने की कोशिश कभी नहीं हुई।

 उन मामलों में और अभी के केस में फर्क सिर्फ एक है कि इस बार आरोप सीधे सात सदस्यीय संविधान पीठ पर लगाए गए हैं और भारतीय न्यायपालिका के एक प्रमुख अंग ने ही इसके शीर्ष को जातिवादी बता दिया है।

 ध्यान रहे, कोलकाता हाई कोर्ट के सिटिंग जज सीएस कर्णन ने पहले मद्रास हाई कोर्ट के चीफ जस्टिस और अन्य जजों के खिलाफ भ्रष्टाचार के गंभीर आरोप लगाए थे, जिसके बाद उनका ट्रांसफर कोलकाता कर दिया गया था।

 अब उन्होंने अपने खिलाफ सुनवाई कर रहे सुप्रीम कोर्ट के चीफ जस्टिस समेत इसके सात वरिष्ठ न्यायमूर्तियों पर भी जातिवादी मानसिकता का आरोप लगाया है।

, अच्छा ही है कि सुप्रीम कोर्ट की संविधान पीठ ने इस मामले में न केवल जस्टिस कर्णन को थोड़ा वक्त दिया है बल्कि अपने रुख में भी नरमी का संकेत दिया है, लेकिन इस मामले का समाधान इस तरह किया जाना चाहिए कि इसका उपयोग ऐसे सभी आरोपों में नजीर की तरह किया जा सके।

 एक मसला न्यायिक अवमानना का भी है।

 इस खास मामले में इसके इस्तेमाल पर सवाल उठने लाजिमी हैं, पर चूंकि हाई कोर्ट के एक जज ने पूरी जिम्मेदारी से कई सारे वरिष्ठतम जजों पर आरोप लगाए हैं, तो यह पूरी तरह स्पष्ट होना चाहिए कि आरोप सही हैं या गलत।

, अगर जजों पर आरोप सच्चे हों, तो क्या आरोप लगाने वाले के खिलाफ अवमानना का मामला अपने आप खारिज नहीं हो जाना चाहिए।

 अच्छा होगा कि इस मुकदमे की सुनवाई करते हुए सुप्रीम कोर्ट अपने फैसलों की कसौटी सिर्फ और सिर्फ सत्य को ही बनाए।

 दोनों में से किसी भी पक्ष की तरफ से अगर तथ्यों को छुपाने की या मामले को ठंडे बस्ते में डालने की कोशिश होती है तो न्यायपालिका की साख पर इसका बुरा असर पड़ेगा।

 दूसरी तरफ, अगर यह मामला दलित पहचान का अनुचित लाभ उठाने का, अपने सहकर्मियों को बेवजह इसका निशाना बनाने का हो, तो सख्त फैसले के जरिये ऐसी गतिविधियों पर भी तत्काल लगाम लगा दी जानी चाहिए।

, सौजन्य- नवभारत टाइम्स।

