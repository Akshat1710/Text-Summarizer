सुधार के लिए फटकार (दैनिक जागरण)।

क्या व्यवस्था सचमुच कटघरे में है।

 हाल-फिलहाल कई मसलों पर अदालत से हुक्मरानों को कड़ी फटकार मिलने से यह बात खुले में आ गई है।

 दरअसल, आम आदमी जब अपनी समस्या को सुलझाने के लिए व्यवस्था के दरवाजों पर दस्तक देकर थक जाता है तभी न्यायपालिका की शरण में जाता है।

 भारतीय लोकतंत्र में न्यायपालिका सर्वोच्च है, सो उसे देर से ही सही पर न्याय जरूर मिलता है।

 हालांकि कुछेक सालों में राज्य सरकार ने कामकाज को पारदर्शी बनाने के लिए कई महत्वपूर्ण कदम उठाए हैं।

 विशेष डेस्क और फोरम बनाए गए हैं जहां समस्याएं ऑनलाइन दर्ज होती हैं, समाधान के लिए संबंधित अफसर अथवा विभाग को भेजी जाती हैं।

 इस तरह समस्या दर्ज नहीं करने संबंधी शिकायतें न के बराबर हो गई हैं, परंतु समाधान के लिए कोई समस्या जिस विभाग के कर्मचारी तक पहुंचती है वह पहले तो उसे आगे करने में रुचि नहीं लेता और अगर लेता है तो शीर्ष अफसर के मेज पर जाकर फाइल अटक जाती है।

 अक्सर ऐसी खबरें आती हैं कि पत्राचार के बाद समस्या का समाधान नहीं होने पर गरीब, लाचार या वृद्ध एसडीओ, डीएम और एसपी के यहां पहुंचा।

 जनता दरबार में दस्तक देकर उसने मौखिक या लिखित रूप से अपनी पीड़ा का जिक्र किया और इसके बाद इस उम्मीद में घर लौट गया कि साहब के निर्देश देने के बाद तो उसका काम हो ही जाएगा, घर बैठे उसे सूचना भी मिल जाएगी।

 हालांकि इतनी भागम-भाग के बाद भी निराशा ही उसके हाथ लगती है।

 कभी-कभी तो यह दशा हो जाती है कि पीडि़त का बड़े अफसर तक पहुंचना बड़ा गुनाह बन जाता है।

 मातहत या दलाल उसके पास पहुंचकर चिढ़ाते हैं कि बड़े साहब के पास न जाते तो कुछ ले-देकर काम हो जाता, लेकिन अब नहीं होगा।

 मंगलवार को पटना हाई कोर्ट ने लापरवाही बरतने के मामले में बेगूसराय के जिलाधिकारी के खिलाफ जिस तरह से कार्रवाई की है उसके बाद भी व्यवस्था आंख मूंदे रहती है तो यह आश्चर्य की बात होगी।

पटना हाइकोर्ट ने बेगूसराय में एक चतुर्थवर्गीय कर्मचारी से तीन साल से काम लेने के बावजूद वेतन नहीं दिए जाने पर व्यवस्था के प्रति सख्त नाराजगी जाहिर की और जिलाधिकारी के वेतन पर रोक लगाने का आदेश देते हुए कहा है कि जब डीएम बिना वेतन रहेंगे तभी उन्हें इसका अहसास होगा कि कर्मचारी ने क्या पीड़ा सही है।

 वैसे व्यवस्था इस कदर बेपटरी है कि वह अपनी दुश्मन बनने से भी परहेज नहीं कर रही।

 पिछले दिनों एम्स पटना के निदेशक पद से रिटायर हुए प्रतिष्ठित डॉक्टर को एक मामले में हिरासत में ले लिया गया था जबकि वे उस मामले में कोर्ट से अग्रिम जमानत ले चुके थे।

 इस मामले में आइजी, डीआइजी, इंस्पेक्टर और सब इंस्पेक्टर को कारण बताओ नोटिस जारी किया गया है।

 कहा गया है कि संबंधित पुलिस अफसरों के खिलाफ क्यों न आपराधिक अवमाननावाद चलाया जाए।

 हाइकोर्ट ने एक छात्र के प्रमाणपत्र में जन्म तिथि में सुधार नहीं किये जाने पर केंद्रीय माध्यमिक शिक्षा बोर्ड (सीबीएसइ) को भी फटकार लगाई है।

 किसी बड़े मामले में व्यवस्था की चूक या दोष सामने आता है, शिकायत अदालत तक पहुंचती है तो माना जाता है कि ऐसा अक्सर नहीं होता होगा, परंतु शैक्षिक प्रमाण पत्र में जन्मतिथि को न सुधार पाने की पीड़ा कोर्ट को सुननी पड़े तो यह अव्यवस्था के स्पष्ट संकेत हैं।

 कई मामलों में बिहार की प्रशासनिक व्यवस्था ने दूसरे राज्यों के लिए नजीर भी पेश की है, इसलिए उम्मीद यही की जानी चाहिए कि व्यवस्था के छेद इस तरह भरे जाएंगे जिससे चींटी तक को घुसने का रास्ता नहीं मिलेगा।

 स्थानीय संपादकीय : बिहार , सौजन्य – दैनिक जागरण।

