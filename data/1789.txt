पानी के न्यायपूर्ण वितरण की जरूरत (दैनिक ट्रिब्यून)।

 =": #0000;"नदी जल विवाद।

भरत झुनझुनवाला।

राज्यों के बीच पानी के बंटवारे की समस्या हल होती नहीं दिख रही है।

 पंजाब एवं हरियाणा के बीच भाखड़ा के पानी एवं तमिलनाडु एवं कर्नाटक के बीच कावेरी के पानी को लेकर दशकों से विवाद जारी है।

 हाल में पटना में मुख्यमंत्री नीतिश कुमार ने मांग की है कि गंगा के पानी में बिहार को हिस्सा मिलना चाहिए।

 वर्तमान में गंगा का पूरा पानी हरिद्वार एवं नरोरा में निकाल कर उत्तर प्रदेश के किसानों को दिया जाता है।

 बिहार को इसमें एक बाल्टी पानी का सिंचाई के लिए उपयोग करने का अधिकार नहीं है।

 पानी के ये विवाद सुलझ नहीं पा रहे हैं चूंकि पानी के न्यायपूर्ण वितरण का कोई भी समुचित सिद्धान्त उपलब्ध ही नहीं है।

संयुक्त राष्ट्र संगठन ने देशों के बीच पानी के बंटवारे को लेकर दो सिद्धान्तों का प्रस्ताव जारी किया है।

 पहला सिद्धान्त ‘‘न्याय’’ का है।

 लेकिन ‘‘न्याय’’ की परिभाषा करना कठिन है।

 पंजाब के लिए ‘‘न्याय’’ है कि उसके किसानों को पिछले 50 वर्षों से मिल रहे पानी को न छीना जाए।

 हरियाणा के लिए ‘‘न्याय’’ है कि भाखड़ा बांध से निकल रहे पानी में उसे हिस्सा मिले।

 इसलिए यह सिद्धान्त कारगर नहीं है।

 संयुक्त राष्ट्र द्वारा प्रस्तुत दूसरा सिद्धान्त है कि दूसरे को विशेष हानि नहीं होनी चाहिए।

 यह सिद्धान्त भी निष्प्रभावी है चूंकि ‘‘विशेष’’ शब्द की परिभाषा व्यक्ति अपने हित के अनुसार करता है।

 जैसे पंजाब कहेगा कि पानी न मिले तो हरियाणा की विशेष हानि नहीं है।

 इसके विपरीत हरियाणा कहेगा कि पानी न मिलने से उसकी विशेष हानि है।

 अतः पानी के बंटवारे के ये दोनों सिद्धान्त निष्प्रभावी हैं।

पानी के बंटवारे का एक और संभावित आधार पारम्परिक अधिकार है।

 यूरोपियन सोसाइटी आफ इंटरनेशनल लॉ ने एक पर्चे में कहा है कि ‘‘पानी के बंटवारे का मूल सिद्धान्त परम्परा पर आधारित होता है।

’’ यह सिद्धान्त भी टिकता नहीं है चूंकि परिस्थितियां बदलती रहती हैं।

 जैसे परम्परा के अनुसार गंगा का अधिकतर पानी बांग्लादेश को जाता था।

 हुगली अकसर सूख जाती थी।

 हुगली के पेटे का स्तर गंगा से लगभग 3 मीटर ऊंचा है।

 इसलिए 3 मीटर से अधिक होने पर ही गंगा का पानी हुगली में जाता था।

 ऐसी स्थिति में हमने फरक्का बेराज बनाई और गंगा के पानी के एक हिस्से को हुगली में डाल दिया।

 परम्परा के अनुसार भारत का यह कदम ठीक नहीं था।

 परन्तु भारत ताकतवर था इसलिए बांग्लादेश ने चाहे-अनचाहे आधा पानी लेना स्वीकार किया।

 इसी प्रकार परम्परा को मानें तो हरियाणा को भाखड़ा के पानी के उपयोग का कोई अधिकार नहीं है।

 निष्कर्ष निकलता है कि पानी के बंटवारे का एकमात्र सिद्धान्त बाहुबल का है।

लेकिन राज्यों के बीच का मामला बाहुबल से तय नहीं किया जा सकता।

 अतः राज्यों के बीच पानी का बंटवारा घर के व्यापार का भाइयों के बीच बंटवारे सरीखा हो जाता है।

 इसमें घर के मुखिया की प्रमुख भूमिका रहती है।

 घर में दो बेटे हों तो उनमें जो कर्मठ एवं मेहनती है, उसे बड़ी दुकान सौंपी जाएगी और जो आलसी है, उसे कम दिया जाएगा।

 कर्मठता का आकलन करने के लिए दुकानों को दोनों भाइयों के बीच नीलाम किया जा सकता है।

 नीलामी से मिली रकम को सम्पूर्ण परिवार के लिए उपयोग किया जा सकता है।

 इस सिद्धान्त को केन्द्र सरकार द्वारा राज्यों के बीच पानी के बंटवारे के लिए लागू किया जा सकता है।

पानी की मांग मुख्यतः पीने, उद्योग एवं खेती के लिए उत्पन्न होती है।

 इनमें पीने के पानी को सर्वोच्च वरीयता दी जानी चाहिए।

 शेष बचा पानी उद्योग एवं खेती के लिए दिया जा सकता है।

 शेष पानी को उस राज्य को अधिक दिया जा सकता है जो कि इसका सदुपयोग करे एवं उस राज्य को कम दिया जाए जो इसका दुरुपयोग करे।

 परन्तु राज्य द्वारा पानी का कितना सदुपयोग एवं कितना दुरुपयोग किया जाता है, इसका आकलन करना कठिन है।

इस समस्या का हल है कि पानी को राज्यों के बीच नीलाम किया जाए।

 जो राज्य पानी का सदुपयोग करेगा, उसका ऊंचा मूल्य देने को तैयार हो जाएगा।

 यदि राजस्थान एक लीटर पानी से दो रुपए का उत्पादन करता है और पंजाब उसी पानी से एक रुपए का उत्पादन करता है तो राजस्थान उस पानी का अधिक मूल्य देने को तैयार होगा।

 नीलामी से मिली रकम को सम्पूर्ण देश के जल संसाधनों के विकास के लिए उपयोग किया जा सकता है।

पानी को एक राज्य से दूसरे राज्य ले जाना भी कठिन कार्य है।

 नहर आदि के बनाने में भारी खर्च आता है।

 पानी की नीलामी में खरीदे गए पानी को पहुंचाने में भारी निवेश करना होगा।

 अगले साल नीलामी में चूक गए तो नहर बनाने में किया गया निवेश व्यर्थ जाएगा।

 इस समस्या का हल है कि पानी की नीलामी पांच-पांच वर्षों के लिए हो।

 तब राज्य स्वयं ही पानी को कम खरीदना चाहेंगे चूंकि उन्हें इसका मूल्य अदा करना होगा।

, सौजन्य- दैनिक ट्रिब्यून।

