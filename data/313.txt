खेल संघों में हो सफाई (पत्रिका)।

कभी-कभी तो लगता है कि देश को चुनी हुई सरकार नहीं बल्कि सुप्रीम कोर्ट चला रहा है।

 शीर्ष अदालत को तमाम ऐसे मुद्दों पर दखल देनी पड़ती है जो सरकारी स्तर पर निबटाए जाने चाहिए थे।

 ताजा उदाहरण खेलों से जुड़ा है।

 भारतीय क्रिकेट कंट्रोल बोर्ड में सुधार अभियानों की बयार दूसरे खेल संघों तक पहुंचने लगी है।

सुप्रीम कोर्ट में एक याचिका दायर कर क्रिकेट के अलावा अन्य खेल संघों से भी लंबे समय से कब्जा जमाए बैठे राजनेताओं-अधिकारियों का पत्ता साफ करने की अपील की गई है।

 जाहिर है कि जब क्रिकेट संघ में सफाई अभियान चल सकता है तो बाकी खेलों में क्यों नहीं।

 अच्छा होता कि ये काम सरकार करती।

क्रिकेट संघ में सुप्रीम कोर्ट के दखल के बाद क्या सरकार को खुद नहीं चेतना चाहिए था।

 खेल मंत्रालय को चाहिए था कि वह क्रिकेट की तरह ही अन्य खेलों के लिए भी नियम बनाता।

 किस खेल संघ में कौन राजनेता-अधिकारी कितने वर्षों से कब्जा जमाए बैठा है, सबको पता है।

 कई खेल संघों में तो 20-25 वर्ष से एक ही व्यक्ति कब्जा जमाए बैठे हैं।

 इनमें ऐसे व्यक्ति भी हैं जिन्होंने शायद ही कभी वह खेल खेला हो, जिसके वे सर्वेसर्वा बने बैठे हैं।

अंतरराष्ट्रीय स्तर पर देश का प्रतिनिधित्व कर चुके खिलाडिय़ों की बजाए उद्योगपति-राजनेता-अधिकारी मनमाने तरीके से संगठन चला रहे हैं।

 अनेक खेल संघों में तो अध्यक्ष-सचिव के कार्यकाल का उल्लेख तक नहीं है।

 नियम वही जो अध्यक्ष-सचिव तय कर दें।

 ऐसे पदाधिकारियों को हटाने की मांग अनेक बार उठ चुकी लेकिन ध्यान देने की फुर्सत किसी के पास नहीं।

 खिलाडिय़ों को सुविधाएं मिलें, ना मिलें लेकिन ये पदाधिकारी सरकारी खर्चे पर दर्जनों बार विदेश यात्राएं कर आते हैं।

यही वजह है कि 133 करोड़ के देश को ओलम्पिक खेलों में शर्मनाक स्थिति का सामना करना पड़ता है।

 दो-चार स्पद्र्धाओं को छोड़ दिया जाए तो हमारे एथलीट दूसरे दौर तक में नहीं पहुंच पाते हैं।

 अब समय आ गया है जब सभी खेल संघों में भी सफाई अभियान चलाकर संगठनों को पूर्व खिलाडिय़ों के हाथों सौंप दिया जाए।

, सौजन्य- पत्रिका।

