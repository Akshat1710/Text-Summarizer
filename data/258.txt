सत्ता के गलियारों में घूमता ‘पेपर बम’ (योगेन्द्र यादव) (पत्रिका)।

अरुणाचल प्रदेश के पूर्व मुख्यमंत्री कलिखो पुल के ‘सुसाइड नोट’ से न्यायपालिका व राजनीति में भ्रष्टाचार के कई खुलासे हुए हैं।

 सुसाइड नोट को कानून में साक्ष्य का दर्जा हासिल हैं।

 इस मामले की जांच को लेकर चुप्पी रहस्यमयी है।

 देखना है कि कलिखो पुल की विधवा की उपराष्ट्रपति से न्याय की गुहार क्या रंग लाएगी।

, दिल्ली में सत्ता के गलियारों में साठ पेज के ‘पेपर बम’ से खुसर-पुसर मच रही है।

 हर कोई सोच रहा है कि बम फटेगा तो किसका नंबर आएगा।

 ईटानगर हो या दिल्ली, सरकार हो या न्यायपालिका, किसी से भी अरुणाचल प्रदेश के पूर्व मुख्यमंत्री कलिखो पुल का यह सुइसाइड नोट न निगलते बन रहा, न उगलते।

 कलिखो पुल बीस साल विधायक रहने के बाद फरवरी 2016 में कांग्रेसी मुख्यमंत्री नबाम तुकी के खिलाफ बगावत कर केंद्र सरकार के सहयोग से मुख्यमंत्री बने थे।

, अंतत: सुप्रीम कोर्ट ने अरुणाचल प्रदेश में राष्ट्रपति शासन लगाने और कलिखो पुल की गद्दी पर बैठाने के निर्णय को असंवैधानिक करार दिया था।

 अपदस्थ होने के बाद मुख्यमंत्री आवास में ही कलिखो पुल ने आत्महत्या कर ली थी।

 छत से लटकते कलिखो पुल के शरीर के इर्द-गिर्द एक नोट की दस प्रतियां बिखरी मिली थीं।

 ‘मेरे विचार’ शीर्षक से हिंदी में टाइप किए साठ पेज के इस नोट के हर पन्ने पर मृतक के हस्ताक्षर हैं।

 यानी, इसकी विश्वसनीयता संदेह से परे है।

, पत्र की शुरुआत कलिखो पुल के बचपन की कहानी से होती है।

 बीच-बीच में कुछ दार्शनिक कथन और नई पीढ़ी को संदेश भी हैं।

 इस बम का असली बारूद बीच में भरा है, जहां कलिखो पुल सार्वजानिक जीवन में व्याप्त भ्रष्टाचार का खुलासा करते हैं।

 इसका बड़ा हिस्सा अरुणाचल प्रदेश में शीर्ष नेताओं के भ्रष्टाचार के किस्सों से भरा है।

 इसमें पुल के पुराने सहयोगी हैं, उनके विरोधी भी।

 उनके कहे भर को पूरा सच मान लेना सही नहीं होगा।

 फिर भी उन्होंने राशन के चावल को बेचना, फर्जी काम के ठेके, जाली और डबल बिल का पेमेंट, पकड़े जाने पर फाइलों को गायब करना और सैकड़ों-करोड़ों रुपए के गबन के किस्सों को जितना विस्तार में बयान किया है, वो कोरी गप्प नहीं हो सकता।

 अरुणाचल के बाहर के पाठकोंं को उनके दिल्ली दरबार के किस्सों में ज्यादा दिलचस्पी होगी।

, कांग्रेस के साथ दो दशक रहने के बाद उनका निष्कर्ष कड़वाहट से भरा था लेकिन झूठा नहीं लगता।

 उन्होंने कांग्रेस पार्टी की कमजोर नीति का खुलासा करते हुए कुछ नेताओं के नाम भी लिये हैं जिनको पैसा पहुंचाने का जिक्र है।

 कलिखो पुल के आरोपों का सबसे संवेदनशील हिस्सा न्यायपालिका से जुड़ा है।

 वे जजों का नाम लेकर आरोप लगाते हैं कि राज्य से जुड़े कई मामलों में मोटी रिश्वत लेकर भ्रष्टाचार के कई मामलों को रफा-दफा किया गया।

, यह आरोप भी लगाते हैं कि अरुणाचल प्रदेश में बर्खास्त कांग्रेस सरकार को फिर से स्थापित करने वाले केस में दो जजों के रिश्तेदारों की मार्फत उनसे 86 करोड़ की रिश्वत मांगी गई थी।

 पहली नजर में इस आरोप पर भरोसा करना कठिन है।

 यूं भी अरुणाचल प्रदेश वाले केस में सुप्रीम कोर्ट का फैसला बहुत अच्छा और साहसिक माना गया है।

 हो सकता है कि कलिखो पुल का आहत मन इस सवाल पर खुंदक का शिकार हो।

, इन सब आरोपों की जांच जरूरी है क्योंकि एक मृतक के सुसाइड नोट को कानून में साक्ष्य का दर्जा है।

 और, मामला देश की सुप्रीम कोर्ट की साख का है।

 इस सब के बावजूद अब तक जांच क्यों नहीं हुई।

 कलिखो पुल की आत्महत्या के बाद राज्यपाल द्वारा सीबीआई जांच की सिफारिश के बाद भी जांच क्यों नहीं हुई।

 सवाल यह है कि जिस नोट में सिर्फ कांग्रेसियों के नाम हैं, उसकी जांच करवाने में भाजपा सरकार क्यों आना-कानी कर रही है।

, यह सवाल पूछने पर इस मामले में सत्ता-तंत्र की चुप्पी के गहरे तार खुलने लगते हैं।

 अब जरा इस घटनाक्रम पर ध्यान देें।

 कलिखो पुल की आत्महत्या अगस्त में हुई, तभी यह नोट मिला और राज्यपाल ने केंद्र सरकार को सीबीआई जांच की सिफारिश की।

 उन्हीं दिनों दिल्ली के कई पत्रकारों के पास बिड़ला-सहारा के जब्त कागज पहुंच रहे थे।

 अक्टूबर माह में प्रशांत भूषण ने बिड़ला-सहारा कागजों की जांच की मांग की।

, इन्ही दिनों सरकार नए मुख्य न्यायाधीश की नियुक्ति पर विचार कर रही थी।

 अफवाह थी कि सरकार वरिष्ठतम जेएस खेहर की जगह किसी और को मुख्य न्यायाधीश बना सकती है।

 इस बीच खबर आयी कि दिल्ली के एक बड़े वकील के यहां छापे में करोड़ों का अवैध कैश बरामद हुआ।

 नवंबर-दिसंबर में सुप्रीम कोर्ट में इस मामले की सुनवाई हुई।

, जैन- हवाला डायरी और अपने पुराने फैसलों को दरकिनार करते हुए सुप्रीम कोर्ट ने सहारा-बिड़ला मामले में एक नई व्याख्या देनी शुरू की और कहा कि ऐसी डायरी और कागजों की जांच नहीं की जा सकती।

 जनवरी में खेहर मुख्य न्यायाधीश बन गए।

 कुछ दिन बाद बिड़ला-सहारा केस एक नई बेंच ने खारिज कर दिया।

 विपक्ष की असहमति के बावजूद प्रधानमंत्री और मुख्य न्यायधीश की सहमति से सीबीआई के नए निदेशक की नियुक्ति हो गई।

 सुप्रीम कोर्ट और सरकार के बीच गतिरोध समाप्त होने की खबरें आने लगीं।

, फिलहाल यह ‘पेपर बम’ उपराष्ट्रपति हामिद अंसारी के दफ्तर में पड़ा है।

 पत्र में चूंकि मुख्य न्यायाधीश और राष्ट्रपति दोनों का नाम है इसलिए कलिखो पुल की विधवा ने उपराष्ट्रपति से न्याय की गुहार की है।

 देखना है कि वहां इस रहस्य का उद्घाटन होगा या इस पर ‘ढक्कन’ लगा दिया जाएगा।

, सौजन्य- पत्रिका।

