भरोसे की कसौटी पर सरकार  ( दैनिक जागरण )।

आज सबके मन में एक प्रश्न है।

 क्या वास्तव में देश में असहिष्णुता है।

 इस बीच संसद में असहिष्णुता पर चली बहस से देश के सामने कई तरह के संदेश गए हैं।

 इस पर जो सबसे बड़ा संदेश है वह यह है कि सत्तापक्ष अभी भी विरोध और आरोप लगाने से ऊपर नहीं उठ सका है।

 जब भी सरकार पर कोई आरोप लगे हैं, सरकार ने उसका जिम्मेदार कांग्रेस और विपक्षी पार्टियों को मानने में कोई देरी नहीं लगाई है।

 इसका प्रत्यक्ष प्रमाण तब मिला जब असहिष्णुता के विरोध में देश के कई बुद्धिजीवी और महत्वपूर्ण लोग अपना सम्मान वापस कर रहे थे या विरोध जता रहे थे।

 इस पर तमाम भाजपा नेताओं का बयान आया और सबने एक ही राग अलापा कि वे सभी कहीं न कहीं कांग्रेस के समर्थक हैं।

 यहां तक कि भाजपा के एक प्रवक्ता ने पद्मभूषण लौटाने की घोषणा करने वाले वैज्ञानिक पीएम भार्गव को सोनिया गांधी का नगाड़ा बजाने वाला बताया।

 एक दूसरे बड़े नेता उन्हें नक्सल समर्थक की उपाधि से विभूषित कर चुके हैं।

, यह गौर करने लायक है कि देश में कई तरह के विचार असहिष्णुता के प्रति आए हैं।

 कई लोग इसे राजनीतिक लाभ के लिए प्रायोजित नाटक बता रहे हैं तो बहुत से लोग इसके प्रति गंभीरता दर्शा रहे हैं, किंतु इसके बावजूद इस तथ्य से इंकार नहीं किया जा सकता कि प्रधानमंत्री नरेंद्र मोदी की सरकार के सत्ता में आने के बाद से देश में लगातार बढ़ती जा रही असहिष्णुता और सार्थक संवाद की कम होती जा रही संभावना के खिलाफ विरोध अब केवल कुछ मुट्ठी भर लेखकों, फिल्मकारों, कलाकारों और बुद्धिजीवियों तक ही सीमित नहीं रह गया है।

 देश में व्याप्त स्थिति पर चिंता जताने वालों में नोबेल पुरस्कार विजेता कैलाश सत्यार्थी, प्रसिद्ध वैज्ञानिक पीएम भार्गव, उद्योग जगत के एनआर नारायणमूर्ति, किरण शॉ मजूमदार, भारतीय रिजर्व बैंक के गवर्नर रघुराम राजन और तमाम अन्य इतिहासकार, साहित्यकार एवं कलाकार भी शामिल हैं।

 सवाल यह है कि क्या ये सभी कांग्रेस से जुड़े लोग हैं।

 यदि कुछ देर के लिए मान भी लें कि ये सभी भाजपा विरोधी हैं तो भी प्रधानमंत्री को अपने नारे सबका साथ सबका विकास के आधार पर सबको विश्वास दिलाने का काम करना चाहिए था।

 उनकी समस्या समझते और उस दिशा में प्रयास करते, किंतु सरकार की तरफ से ऐसी कोई पहल नही हुई।

 इसके विपरीत राष्ट्रपति को ही इस विषय पर एक माह के अंदर तीन बार अपनी चिंता जाहिर करनी पड़ी।

 उनकी चिंता जाहिर करने के बाद प्रधानमंत्री ने अपनी चुप्पी तोड़ी।

 अगर सरकार यह मानने को तैयार नहीं कि देश में असहिष्णुता की समस्या है तब तो इस सरकार की मंशा पर ही संदेह है।

 देश में असहिष्णुता है या नहीं, इस विषय पर बात करने के लिए भी संसद में भाजपा के साथ लड़ाई लड़नी पड़ी कि हां देश में असहिष्णुता का माहौल है, इस पर चर्चा करें।

 हम उन सवालों को नजरअंदाज नहीं कर सकते जो आज देश के अंदर से उठ रहे हैं।

 क्या देश में जो घटनाएं हो रही है वे संविधान के उद्देश्यों और उसकी मूल भावना के अनुकूल हैं।

 हमें इस विषय पर चिंतन करने की दरकार है कि क्या हम और हमारी सरकार संविधान में निहित मूल आदर्शो और मूल्यों के प्रति सचेत और जागरूक हैं।

, मोदी जी देश की छवि सुधारने और उसे बेहतर बनाने के चाहे जितने प्रयास विदेशों में घूमकर कर रहे है, किंतु भाजपा, आरएसएस तथा इसके सहयोगी संगठनों के नेताओं द्वारा देश के अंदर जो वातावरण बनाया गया है उससे देश की छवि खराब ही हुई है।

 इस सरकार के सत्ता में आने के बाद से ही अभिव्यक्ति की आजादी पर जैसे पहरा लगा दिया गया है।

 जो भी सरकार की आलोचना का साहस कर रहा है, उसे तुरंत देशद्रोही या पाकिस्तानी कहा जा रहा है।

 यह ऐसा छद्म देशप्रेम का ढोंग है जिसके सहारे अपना वजूद बनाए रखने की कोशिश सभी कट्टरपंथी करते आए हैं।

 हम संविधान को सवरेपरि मानते हैं।

 अब आवश्यकता इस बात की है कि संविधान के प्रावधानों को गरिमा के साथ समाज के प्रत्येक वर्ग तक पहुंचाया जाए सबसे जरूरी है कि देश में अशिक्षा और जागरूकता की कमी को दूर किया जाए।

 संकीर्ण विचारधाराएं जो राष्ट्र की एकता और अखंडता को भंग करती हैं उन्हें दूर करने के प्रयास किए जाएं।

 अगर देश का कोई भी वर्ग असुरक्षित महसूस कर रहा है तो उसे डराएं नहीं, बल्कि उसे सुरक्षा का भाव दें।

, अगर आमिर खान या ऐसा कोई भी व्यक्ति जो अपनी भावनाओं को प्रकट करता है तो उस भावना का तिरस्कार इस रूप में नहीं करें कि वह किसी खास समुदाय से है।

 बल्कि उसे भी एक भारतीय नागरिक समझ कर उसके साथ वही व्यवहार हो जैसा संविधान में कहा गया है।

 तभी वास्तविक रूप से हम सच्चे राष्ट्रभक्त कहलाने का हक रखते हैं।

 एक देश में विभिन्न समुदाय, धर्म, संप्रदाय और भाषा के लोग रहते हैं।

 जब मोदी सबका साथ सबका विकास करना चाहते हैं तो यहां उनके मंत्री और सांसद क्यों इसके विरोध में बयान दे रहे हैं।

 कोई दलितों के संदर्भ में आपत्तिजनक टिप्पणी करता है तो कोई नफरत भरी आवाज में बात करता है।

, आखिर इस देश में इस तरह के विवाद कब तक चलेंगे।

 भारत एक सहिष्णु देश रहा है, संसद में प्रधानमंत्री और गृहमंत्री ने भी इस बात को स्वीकारा है।

 परंतु अचानक से ऐसी असहिष्णुता कहां से आ गई।

 यदि यह आई भी है तो इस पर सरकार को सार्थक संवाद की पहल करनी चाहिए।

 इसे खारिज कर सरकार को कुछ भी प्राप्त नहीं होने वाला है।

 देश में सार्थक बहस की जरूरत खुद प्रधानमंत्री व्यक्त कर चुके हैं।

 संविधान दिवस समारोह के दौरान प्रधानमंत्री ने भारत के ऊपर अपने विचार व्यक्त किए थे।

 भारत को सदियों से सहिष्णु राष्ट्र बताने वाले प्रधानमंत्री और गृहमंत्री को भारत में फैली असहिष्णुता पर बयान देने में इतना समय लग जाता है और जब बयान देते हैं तो केवल मन की बात बता कर अपनी जिम्मेदारी पूरी कर देते हैं।

 वास्तविक कार्य अभी भी बाकी है, भारत के संबंध में अपने विचारों को केवल रखना ही नहीं, बल्कि उसे मूर्त रूप देना भी मायने रखता है।

,  ।

सौजन्य :- दैनिक जागरण ,4.12.2015 ,राजीव सातव (कांग्रेस के लोकसभा सदस्य और प्रवक्ता हैं)।

