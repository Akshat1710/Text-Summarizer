नौकरशाहों की प्रवृत्ति (दैनिक जागरण)।

रघुवर सरकार के दो साल पूरे हो चुके हैं।

 राज्य की पहली पूर्ण बहुमत की सरकार के पास गिनाने को कई उपलब्धियां हैं।

 सबसे बड़ी बात यह कि राज्य की छवि बदल रही है लेकिन अधिकारियों के रवैये में अपेक्षित बदलाव अभी तक नहीं आया है।

 दो साल के मौके पर आयोजित समारोह में मुख्यमंत्री रघुवर दास की चिंता इस बाबत झलकी।

 साफगोई दिखाते हुए वे यहां तक बोल गए कि अधिकारियों से बदलाव की कल्पना करना बेमानी है।

 इसके लिए आमलोगों को जागरूक होना पड़ेगा।

 चेतावनी भी दी कि जिन अफसरों को काम करने में रुचि नहीं है वे दूसरा रास्ता अख्तियार कर सकते हैं।

 जिस स्थान पर मुख्यमंत्री अपनी बात रख रहे थे वहां राज्य के अधिकांश वरीय अधिकारी मौजूद थे।

 मुख्यमंत्री के इस अनुभव के मायने को समझना होगा।

 अधिकारी वातानुकूलित कमरे से बाहर नहीं निकलना चाहते।

 वे तमाम सुविधाएं तो लेते हैं लेकिन योजनाओं को धरातल पर उतारने में उनकी दिलचस्पी नहीं होती।

 जिसका नतीजा फाइलों में तकनीकी पेंच के रूप में सामने आता है।

 इससे राज्य के प्रशासनिक तंत्र को बाहर निकालने के लिए फाइल ट्रैकिंग सिस्टम अपनाया गया है लेकिन उसका परिणाम भी अपेक्षा के मुताबिक नहीं है।

 ज्यादातर अधिकारी पसंदीदा पदों पर नियुक्ति चाहते हैं।

 वे सुदूर इलाकों में जाना पसंद नहीं करते।

 मुख्यमंत्री बार-बार यह निर्देश देते हैं कि सारे अधिकारी गांव-देहात में जाकर वस्तुस्थिति का जायजा लें।

 दुर्भाग्य से इसपर अमल नहीं होता।

 दबाव पडऩे पर चंद अधिकारी रस्म भर निभाते हैं।

 इससे कार्यसंस्कृति नहीं बदलेगी।

 उच्चस्तर पर उदासीनता होगी तो कार्य को धरातल पर नहीं उतारा जा सकता।

 मुख्यमंत्री का यही प्रयास है कि अधिकारी टीमवर्क के साथ पूरी लगन और मेहनत से काम करें।

 यह आवश्यक भी है।

 अधिकारी बगैर निर्देश के हिलने को तैयार नहीं होते।

 कल्याणकारी योजनाओं की फाइलें दबी रहती हैं।

 ज्यादातर अधिकारी अपनी रोजाना उपस्थिति तक बनाने से गुरेज करते हैं।

 यह मानसिकता झारखंड सरीखे राज्य के लिए घातक है।

 झारखंड के साथ अस्तित्व में आए राज्य काफी आगे निकल चुके हैं।

 आला अधिकारियों को सिर्फ ड्यूटी बजाने की मानसिकता से उबरना होगा।

 सरकार भी सख्ती दिखाए।

 ऐसे अधिकारियों के खिलाफ कार्रवाई की जाए तो कामकाज के पैमाने पर वे खरा उतरने की कोशिश करेंगे।

 अधिकारियों को स्वयं चाहिए कि वे राज्य के विकास में अपना महती योगदान दें।

 राज्य हित की योजनाएं समयबद्ध धरातल पर उतरेंगी तो शासन के प्रति जनता का विश्वास बढ़ेगा।

 स्थानीय संपादकीय : झारखंड , सौजन्य – दैनिक जागरण।

