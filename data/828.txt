संपादकीय : बर्दाश्‍त नहीं सुरक्षा में बार-बार चूक।

 (नई दुनिया)।

जम्मू-कश्मीर के नगरोटा में हुआ हमला इस साल इस प्रकार की तीसरी बड़ी आतंकी कार्रवाई है।

 इसके पहले पठानकोट व उरी में भी आतंकियों ने सैनिक ठिकानों को निशाना बनाया था।

 ताजा हमले से साफ है कि आतंकवादी भारतीय सैन्य ठिकानों पर धावा बोलने के अपने तरीके पर आगे बढ़ रहे हैं।

 दरअसल, यह पाकिस्तान सरकार और वहां के सैन्य-खुफिया तंत्र की रणनीति है, जिसे ये दहशतगर्द आगे बढ़ा रहे हैं।

 ताजा घटना प्रमाण है कि 28-29 सितंबर की दरम्यानी रात हुई भारत की सर्जिकल स्ट्राइक से पाकिस्तान पर कोई फर्क नहीं पड़ा।

 दरअसल, सर्जिकल स्ट्राइक के बाद से जम्मू-कश्मीर में आतंकवादी हमलों में 27 भारतीय सुरक्षाकर्मी शहीद हो चुके हैं।

 इस वर्ष ये संख्या 89 तक पहुंच चुकी है।

 इतनी बड़ी संख्या में सुरक्षाकर्मियों के मारे जाने से देश का मनोबल भी प्रभावित होता है।

 इसके पूर्व बीते 22 नवंबर को कुपवाड़ा के माछिल सेक्टर में आतंकी कार्रवाई में तीन भारतीय जवान मारे गए।

 एक जवान के शव को क्षत-विक्षत कर दिया गया।

 बाद में भारतीय सेना के उत्तरी कमान ने एक औपचारिक बयान में कहा कि इस बर्बरता में पाक की सीधी भूमिका थी।

, इन घटनाओं के मद्देनजर ये अहम सवाल उठता है कि क्या आतंकी कार्रवाइयों को रोकने व पाकिस्तान को सबक सिखाने का कोई पुख्ता उपाय नहीं है।

 पाकिस्तान टकराव के रास्ते पर है।

 हालिया घटनाओं के जरिए उसने साफ कर दिया है कि वह भारत के सर्जिकल स्ट्राइक जैसे कदमों के बावजूद बाज नहीं आएगा।

 यह एक विकट स्थिति है।

 परंतु भारत हाथ पर हाथ धरे बैठा नहीं रह सकता।

 भारत को देरसबेर पाकिस्तान को निर्णायक जवाब देना ही होगा।

 लेकिन उसके पहले भारतीय सुरक्षा ठिकानों और कर्मियों की हिफाजत के दुरुस्त उपाय किए जाने चाहिए।

 इस संदर्भ में गौरतलब है कि इस वर्ष की शुरुआत में पठानकोट हमले के बाद रिटायर्ड लेफ्टिनेंट जनरल फिलिप कैम्पोज की अध्यक्षता में तीनों सेनाओं के अधिकारियों को लेकर एक समिति बनाई गई थी।

 उसे सुरक्षा के पुख्ता इंतजाम सुझाने का काम सौंपा गया था।

 समिति ने मई में रक्षा मंत्री मनोहर पर्रिकर को अपनी रिपोर्ट सौंपी।

 उसने घुसपैठ का पता लगाने वाले सिस्टम लगाने, प्रहरियों को कुशल उपकरणों से लैस करने, खुफिया सतर्कता प्रणाली दुरुस्त करने और स्टैंडर्ड ऑपरेटिंग सिस्टम को नया रूप देने की सिफारिश की।

 लेकिन मीडिया में आई ये रिपोर्टें अफसोसनाक हैं कि इन अनुशंसाओं पर अमल के कदम नहीं उठाए गए।

 जम्मू-कश्मीर में सीमा से लेकर आबादी वाले इलाकों तक में तीन लाख से अधिक सैनिक तैनात हैं।

 हर स्थल पर उनकी सुरक्षा की पर्याप्त व्यवस्था नहीं है।

 अत: वे जब-तब आतंकियों का निशाना बन जाते हैं।

 मगर उच्च सुरक्षा वाले उरी या नगरोटा शिविर भी महफूज नहीं रहे हैं।

 यह अत्यंत चिंताजनक बात है।

 ताजा घटनाओं का सबक यह है कि सरकार और सैनिक नेतृत्व को कैम्पोज समिति की सिफारिशों पर तुरंत अमल करना चाहिए।

, सौजन्य – नई दुनिया।

