नेशनल हेराल्ड और कांग्रेस (अमर उजाला )।

नेशनल हेराल्ड की कथित संपत्ति कब्जा करने के आरोप में कांग्रेस नेतृत्व को अदालत में पेश होने के लिए कहने को उनकी पार्टी भले ही राजनीतिक बदले के उदाहरण तौर पर देख रही हो, लेकिन यह मुद्दा जवाहरलाल नेहरू से सोनिया-राहुल गांधी तक कांग्रेस की यात्रा और उत्तरोत्तर उसके विचलन के बेहद सटीक प्रतीक के रूप में भी हमारे सामने है।

 नेहरू द्वारा शुरू किया गया अखबार नेशनल हेराल्ड कांग्रेस का मुखपत्र था; जो आर्थिक रूप से भले ही मजबूत नहीं था, पर नेहरू के समय तक यह अभिव्यक्ति की स्वतंत्रता का अनुपम उदाहरण जरूर था, जिसमें लोकतांत्रिक बहस की पर्याप्त गुंजाइश थी।

 कई बार प्रधानमंत्री नेहरू के आत्मालोचन के सुबूत, आदर्श लोकतंत्र की उनकी चिंता और अमेरिकी साम्राज्यवाद की निंदा नेशनल हेराल्ड के पन्नों पर दिखाई पड़ती थी।

 पर इंदिरा गांधी के समय से इसकी चर्चा गलत वजहों से होने लगी थी, और राजीव गांधी की मौत के बाद तो इसका सितारा तेजी से डूबने लगा।

 यानी कुछ मामलों में नेशनल हेराल्ड और कांग्रेस, दोनों की नियति एक जैसी लगती है।

, ऐसे में, कांग्रेस के मौजूदा नेतृत्व की इस विवाद पर अनिच्छुक प्रतिक्रिया विद्रूप जैसी मालूम होती हो, तो भला क्या आश्चर्य।

 जो नेहरू अपनी ही सरकार की आलोचना में नेशनल हेराल्ड में चिट्ठी लिखने का नैतिक साहस दिखा सकते थे, उनके उत्तराधिकारी आज खुद पर लगे आरोप का जवाब देने तक में हिचकिचा रहे हैं, तो इसी से कांग्रेस के हाल का अंदाजा लगाया जा सकता है।

 क्या यह सिर्फ संयोग है कि सोनिया गांधी ने अपनी प्रतिक्रिया में जवाहरलाल नेहरू के बजाय खुद को इंदिरा गांधी से जोड़ा।

 जबकि इस मामले में नेशनल हेराल्ड की कंपनी एजेएल को कांग्रेस द्वारा नब्बे करोड़ का ब्याजमुक्त कर्ज देने, और यंग इंडिया जैसे एक निजी ट्रस्ट द्वारा पचास लाख रुपये में एजेएल की दो हजार करोड़ रुपये की संपत्ति पर कब्जा जमा लेने जैसे कई गंभीर आरोप हैं, जिनके जवाब दिए ही जाने चाहिए, पर कांग्रेस नेतृत्व बार-बार इसी कोशिश में लगा रहा कि किस तरह अदालत में व्यक्तिगत पेशी से छूट मिले।

 इस मामले में सच्चाई का पता तो अदालत से ही चलेगा, पर इस पूरे प्रसंग में कांग्रेस ने जैसी किरकिरी करवाई है, उसकी भरपाई संभव नहीं है।

,  ।

सौजन्य :- अमर उजाला ,9.12.2015।

