दो साल में दूसरी पनडुब्बी, देश की समुद्री ताकत में इजाफा (दैनिक भास्कर)।

आईएनएस खंडेरी के लॉन्च के साथ ही देश की समुद्री ताकत में इजाफा होना तय है।

 पनडुब्बियों के क्रम में दो साल के भीतर और एनडीए सरकार के कार्यकाल में लॉन्च की जाने वाली यह दूसरी पनडुब्बी है।

 इससे पहले 2015 में आईएनएस कलवरी लॉन्च की गई थी, जिसका ट्रायल चल रहा है।

 स्कार्पीन श्रेणी की खंडेरी पनडुब्बी बहुउद्‌देश्यीय है और यह न सिर्फ दुनिया के किसी भी हिस्से में तैनात की जा सकती है बल्कि ट्यूब से युद्धपोत विरोधी मिसाइल व तारपीडो दाग सकती है।

 डीज़ल व बिजली से चलने वाली यह पनडुब्बी समुद्र के भीतर बारूदी सुरंगें बिछाएगी और जासूसी भी करेगी।

 दावा है कि जल्द ही ऐसे पनडुब्बियां अन्य देशों को सप्लाई भी की जाएंगी।

भारत जैसा देश जिसके पास लंबा समुद्र तट है नौसेना के मोर्चे पर कोई गफलत नहीं कर सकता।

 भारत के पड़ोसी और प्रतिद्वंद्वी देश पाकिस्तान और चीन के पास जितना लंबा समुद्र तट है उस लिहाज से भारत की पनडुब्बियों की ताकत को ठीक भी कहा जा सकता है और कम भी।

 चीन के 14,500 किलोमीटर लंबे समुद्र तट की रक्षा के लिए अगर 68 पनडुब्बियां तैनात हैं तो भारत के 7,516 किलोमीटर लंबे तट की रक्षा में सिर्फ 14 हैं।

 यानी चीन की तुलना में हमारी ताकत काफी कम है लेकिन, पाकिस्तान की 1,046 किलोमीटर की समुद्री सीमा के लिए तैनात पांच पनडुब्बियों के लिहाज से हम निश्चिंत हो सकते हैं।

 पनडुब्बियों का इस्तेमाल न तो 1962 के भारत-चीन युद्ध में हुआ था और न ही 1965 के भारत-पाक युद्ध में लेकिन, 1971 के भारत-पाक युद्ध में पनडुब्बियों को जौहर दिखाने का मौका मिला।

 अगर पाकिस्तानी पनडुब्बी हंगोर ने मुंबई के उत्तर-पूर्व में कैंब्रे की खाड़ी में भारतीय पनडुब्बी आईएनएस खुखरी को डुबोया और आईएनएस किरपान पर निशाना लगाया तो भारत ने विशाखापट्‌टनम के पास पाकिस्तानी पनडुब्बी गाजी को डुबो दिया।

पीएनएस गाजी वहां आईएनएस विक्रांत को ध्वस्त करने के लिए समुद्र में बारूदी सुरंगें बिछा रही थी, क्योंकि विक्रांत ने पूर्वी पाकिस्तान के कई तटवर्ती शहरों पर निशाना लगाकर उन्हें तबाह कर दिया था।

 इसी तरह भारत ने पीएनएस मुहाफिज और पीएनएस खैबर को भी डुबो दिया था और कराची बंदरगाह की नाकेबंदी कर ली थी।

 इन 45 वर्षों में बहुत कुछ बदला है लेकिन, आधुनिक सामुद्रिक शक्ति के रूप में अगर भारत को उभरना है तो उसे अभी समुद्र में गहरे पानी पैठना होगा।

, सौजन्य- दैनिक भास्कर।

