कैसे बढ़े घरेलू बाजार (नवभारत टाइम्स)।

इस बार के आम बजट को हर कोई अपने तरीके से समझने की कोशिश कर रहा है।

 सरकार की मुद्रा से लगता है जैसे उसने एक साथ कई असाधारण कदम उठा लिए हों, पर बजट का फोकस बहुत साफ नहीं है।

 कुछ मामलों में यह बजट वाकई असाधारण है।

 पहली बार आम बजट 1 फरवरी को पेश किया गया है।

 अब तक यह फरवरी की आखिरी तारीख को पेश होता था।

 यही नहीं, 92 वर्षों में पहली बार रेल बजट अलग से पेश नहीं हो रहा है।

 इस बार इसे आम बजट के ही कुछ पैरों में निपटा दिया गया है।

, यह बजट नोटबंदी के ठीक बाद आया है, इसलिए इसमें नोटबंदी के दौरान गाए गए गीतों की गूंज बिल्कुल साफ सुनाई पड़ रही है।

 लेकिन इस बजट को कसने की बुनियादी कसौटी कुछ और ही होनी चाहिए।

 इसे तीन तरह की अंतरराष्ट्रीय चुनौतियों के दबाव में तैयार किया गया है, जिनका उल्लेख खुद वित्त मंत्री ने भी किया है।

 ये हैं कच्चे तेल की बढ़ती कीमतें, अमेरिका की ब्याज दरों में वृद्धि और तमाम देशों द्वारा अपनाई जा रही ग्लोबलाइजेशन विरोधी नीतियां।

, इन उलटी हवाओं में भारतीय अर्थव्यवस्था का जहाज कैसे आगे बढ़े, यही सबसे बड़ा सवाल है।

 उपाय सिर्फ एक है कि अपने घरेलू बाजार में ज्यादा से ज्यादा मांग पैदा की जाए।

 यह तभी संभव है जब बेरोजगारों और नौकरीपेशा लोगों के लिए रोजी-रोजगार के अवसर बढ़ें, साथ ही किसानों-कारोबारियों की आमदनी भी बढ़े।

 इस बजट में सरकार का दावा तो ऐसा ही है, लेकिन ठोस उपाय कम दिखते हैं।

, सरकार का लक्ष्य 5 साल में किसानों की आमदनी दोगुनी करना है।

 इसके लिए उसने फसल बीमा के मद में नौ हजार करोड़ रुपये आवंटित किए हैं।

 5 हजार करोड़ रुपये से सूक्ष्म सिंचाई निधि बनेगी।

 यूपीए सरकार के दौरान न्यूनतम समर्थन मूल्य बढ़ाने से किसानों का लाभ सुनिश्चित होता था, लेकिन यह सरकार उस रास्ते पर नहीं चल रही।

 नए उपायों से उन्हें कितना लाभ पहुंचेगा, यह समय बताएगा।

 निम्न मध्यमवर्ग को इनकम टैक्स में थोड़ी राहत दी गई है।

 2.5 लाख से 5 लाख रुपये तक की आय पर 10 के बजाय 5 प्रतिशत टैक्स देना होगा।

 मिडल क्लास का वह वर्ग जो कुछ हद तक निवेश करता है, उसे अलग से कुछ नहीं मिला है।

राजनीति में काले धन का दखल रोकने के लिए यह प्रावधान किया गया है कि कोई व्यक्ति राजनीतिक पार्टियों को कैश में 2000 रुपये का ही चंदा दे सकता है।

 इसका कुल मतलब यही निकलेगा कि उन्हें रसीदें ज्यादा छापनी पड़ेंगी।

 तीन लाख से ज्यादा कैश के लेन-देन पर रोक का प्रस्तावित कानून भी इसी दिशा में उठाया गया एक कदम है।

 रेल यात्रियों की सुरक्षा सवालों के घेरे में है, सो सरकार ने अगले पांच साल में एक लाख करोड़ का सुरक्षा कोष बनाने की बात कही है।

 देखना है, यह बजट सुस्त पड़ी अर्थव्यवस्था में कितनी तेजी ला पाता है।

, सौजन्य- नवभारत टाइम्स।

