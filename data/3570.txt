ट्रम्प को जिताकर दो कदम पीछे हटा अमेरिकी लोकतंत्र (दैनिक भास्कर)।

दुनिया के सबसे ताकतवर और पुराने लोकतंत्र अमेरिका ने अगर अश्वेत बराक ओबामा को राष्ट्रपति बनाकर अपने रंगभेदी इतिहास में ऊंची छलांग लगाई थी तो उसने डोनाल्ड ट्रम्प को राष्ट्रपति चुनकर अनुदारता की ओर दो कदम पीछे खींच लिए हैं।

 हालांकि, एक कदम आगे और दो कदम पीछे की रणनीति लेनिन की थी, लेकिन आवश्यकता पड़ने पर पूंजीवादी लोकतंत्र भी उसे अपना रहा है।

अमेरिका की नस्लवादी और पुरुषवादी गोरी व रंगीन आबादी ने रिपब्लिकन पार्टी के उम्मीदवार डोनाल्ड ट्रंप को अच्छे बहुमत से जिताकर यह जता दिया है कि उसे अपने राष्ट्रवाद, नस्लवाद और पूंजीवादी अर्थतंत्र की चिंता है न कि मानव इतिहास में सामाजिक सुधार और क्रांति करने की।

 मीडिया को भले यह उम्मीद रही हो कि अमेरिकी राष्ट्रपति के 225 साल के इतिहास में पहली बार देश को एक योग्य महिला को राष्ट्रपति बनाने का मौका मिला है और वह हिलेरी को जिताकर अपनी प्रगतिशीलता साबित कर देंगे।

 थोड़े आदर्श और थोड़ी कल्पना के आधार पर आकलन और सर्वेक्षण दिखाने वाला मीडिया यह भूल गया कि जिस वैश्वीकरण की फसल उसने रोपी थी उसके फल के तौर पर कट्‌टर राष्ट्रवाद का ही जन्म हो रहा है और वास्तविक राजनीतिक उदारवाद हार रहा है।

 यह दृश्य भारत से लेकर ब्रिटेन और अमेरिका तक में देखा जा सकता है।

 हिलेरी को उनके स्त्री होने का लाभ उस समय मिलता हुआ दिखा जब राजनीति में नौसिखिए, लेकिन व्यापार के माहिर खिलाड़ी डोनाल्ड ट्रम्प के द अपरेंटिस शो के दौरान कही गई स्त्री विरोधी, फूहड़ और अश्लील टिप्पणियां उनके गले की हड्‌डी बन गईं।

 लेकिन चंदा बटोरने के लिए भेजे गए लाखों ई-मेल के रिकॉर्ड जब हिलेरी के पीछे पड़े तो उन्हें भी लेने के देने पड़ गए।

छवियों और बढ़त के इस निर्माण में सामान्य सर्वेक्षण और मीडिया ही ने मात खाई बल्कि गैलप जैसी प्रतिष्ठित संस्था भी धोखा खा गई।

 ट्रम्प विस्कोंसिन जैसे प्रांतों से भी जीते जो डेमोक्रेट पार्टी को वोट देते रहे हैं।

 अपने चुनाव प्रचार की आक्रामक भाषा को ढंकते हुए डोनाल्ड ट्रम्प ने जीत के बाद दिए गए भाषण में यह जरूर कहा है कि वे हर देश से अच्छे संबंध बनाएंगे।

 लेकिन उन्होंने साथ में यह भी कहा है कि वे हर अमेरिकी का सपना पूरा करेंगे और अर्थव्यवस्था को दोगुना करेंगे।

 देखना है ट्रम्प के ऐसा करने से दुनिया में कितना सौहार्द कायम होता है और कितना तनाव पैदा होता है।

सौजन्य- दैनिक भास्कर, 10-11-20116.।

