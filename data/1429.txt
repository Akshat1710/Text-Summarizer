वंशवाद : भाजपा से ही शुरू हो खात्मा (आरती आर. जेरथ ) (पत्रिका)।

प्रधानमंत्री द्वारा भाजपा नेताओं को अपने रिश्तेदारों को टिकट दिलाने के लिए दबाव ना डालने की नसीहत स्वागतयोग्य है पर इसका क्रियान्वयन भी सत्ताधारी भाजपा के भीतर शुरू होना चाहिए।

 ताकि अन्य दलों पर दबाव बढ़े।

 लोकतंत्र को गहरा करने के लिए अधिकाधिक नए लोगों को राजनीति में आने का मौका देना होगा।

प्रधानमंत्री नरेन्द्र मोदी ने भारतीय जनता पार्टी की राष्ट्रीय कार्यकारिणी की बैठक में अपने संबोधन में कहा है कि नेता, अपने रिश्तेदारों को चुनाव में टिकट दिलवाने के लिए दबाव नहीं डालें।

 जाहिर है कि प्रधानमंत्री ने यह बात यूं ही नहीं कही होगी।

 खासतौर पर ऐसे माहौल में जब हमारे देश में अधिकांश राजनीतिक दल परिवारवाद के आधार पर चल रहे हैं।

समाजवादी पार्टी में परिवार के नाम पर चल रहा घमासान सबके सामने है।

 न केवल राष्ट्रीय स्तर पर पहचान रखने वाले दल बल्कि क्षेत्रीय राजनीतिक दलों में भी परिवारवाद बुरी तरह हावी है।

 हमारे देश की यह बड़ी समस्या है कि नेता, देश व समाज के पहले अपने परिवार को आगे रखते हैं।

 प्रधानमंत्री ने जो बात कही है वह व्यावहारिक रूप से तो काफी सही है लेकिन वे इसे अपनी ही पार्टी में लागू कर पाएंगे, इसमें संदेह है।

प्रधानमंत्री ने यह बात ऐसे समय कही है, जब उत्तर प्रदेश समेत पांच राज्यों के विधानसभा चुनावों के लिए उम्मीदवारों की घोषणा का दौर राजनीतिक दलों ने या तो शुरू कर दिया है या फिर इसकी तैयारी में हैं।

 भारतीय जनता पार्टी में भी पार्टी के बड़े नेता अपने नाते-रिश्तेदारों के लिए टिकट की मांग कर ही रहे होंगे।

 इसीलिए शायद प्रधानमंत्री को ऐन चुनाव के पहले यह नसीहत देनी पड़ी।

 सबसे बड़ा सवाल यह है कि प्रधानमंत्री अपने इस सुझाव को धरातल पर कैसे ला पाएंगे।

 क्या वे अपनी पार्टी के उन नेताओं की नाराजगी मोल नहीं ले लेंगे, जिनके बेटे-बेटी या अन्य रिश्तेदार टिकट की कतार में हैं।

अपने दावेदारों को टिकट नहीं मिला तो क्या ये नेता पार्टी के लिए चुनाव में मन लगाकर काम कर पाएंगे।

 फिर पार्टी के उन बड़े नेताओं का क्या, जिनको रिटायर कर दिया है या इसकी तैयारी है वे अपनी विरासत को टिकट सौंपने की बात नहीं उठाएंगे।

 सारे सवाल अपनी जगह सही हो सकते हैं लेकिन बड़ी बात यह है कि भाजपा ही नहीं बल्कि सभी राजनीतिक दलों में वंशवाद का यह ‘घुन’ लंबे समय से लगा हुआ है।

 अपने बाद या अपने रहते ही हर नेता अपने निर्वाचन क्षेत्र को पीढिय़ों के लिए सुरक्षित करना चाहता है।

गत लोकसभा चुनाव का उदाहरण हमारे सामने हैं।

 राज्यों में भी चाहे उत्तर प्रदेश हो या फिर राजस्थान, मध्यप्रदेश हो या बिहार या फिर कोई और राज्य सब जगह वंशवाद का बोलबाला है।

 ऐसे में राजनीति में काबिल लोगों के आने की गुंजाइश काफी कम हो जाती है।

 आम कार्यकर्ता तो सभाओं और रैलियों में दरी-पट्टियां बिछाते-समेटते व नारेबाजी करते ही अपना जीवन खफा देता है।

 टिकट की आड़ में नेताओं के रिश्तेदार तो आ जाते हैं।

 लेकिन एक सवाल यह भी है कि क्या किसी नेता का पुत्र या रिश्तेदार होना गुनाह है।

 यदि किसी नेता का बेटा राजनीति में आना चाहता है तो उसे क्यों रोका जाए।

यह सवाल जायज हो सकता है लेकिन इसका जवाब भी है।

 नेतृत्व क्षमता के जरिए कोई भी चुनाव लड़े तो किसी को आपत्ति नहीं होगी।

 लेकिन इसका भी एक सिस्टम होना चाहिए।

 जैसे कॉरपोरेट जगत में पिता की विरासत संभालने के पहले पुत्र का प्रशिक्षण का दौर होता है।

 वैसे ही नेता पुत्र या दूसरे रिश्तेदारों को भी पहले निचले स्तर से चुनाव लडऩे के लिए कहना चाहिए।

 ऐसा नहीं होना चाहिए कि तमाम दावेदारों को दरकिनार कर कॉलेज से निकले नेता पुत्र टिकट ले उड़ें।

अब तक के उदाहरण में तो ज्यादातर ऐसे हैं कि नेताओं के रिश्तेदारों में कभी जिसने वार्ड स्तर का चुनाव नहीं लड़ा वह एकाएक संसद और विधानसभाओं में पहुंच जाता है।

 दूसरी बात यह कि टिकट की मांग नेता करें यह ठीक नहीं।

 इसके लिए पार्टी स्तर पर गुणावगुणों के आधार पर प्रस्ताव आना चाहिए।

 पर अफसोस की बात तो यह है कि हमारे देश में राजनीतिक दलों में आंतरिक लोकतंत्र खत्म-सा है।

 राजनीतिक दलों को एक ‘क्लब’ की तरह चलाया जा रहा है।

परिवारवाद का यह दौर न केवल राजनीतिक दलों बल्कि समूची राजनीति में ही लोकतांत्रिक माहौल को खत्म करता जा रहा है।

 सबसे बड़े राजनीतिक दल कांग्रेस की ही बात कर लें।

 पार्टी उपाध्यक्ष राहुल गांधी ने पार्टी के अग्रिम संगठनों में आंतरिक लोकतंत्र स्थापित किया था।

 पर यूथ कांग्रेस जैसे संगठनों में जो चुनकर आए उनमें अधिकतर किसी न किसी नेता के रिश्तेदार थे।

 भाजपा इस दिशा में पहल करे कि वह योग्यता के आधार पर ही टिकट देगी तो दूसरे राजनीतिक दल भी उसका अनुसरण करने पर मजबूर होंगे इसमें संशय नहीं।

नए खून को मौका तब ही मिल पाएगा जब राजनीतिक दल वंशवाद की इस बीमारी को खत्म करने की पहल करें।

 होना तो यह चाहिए कि राजनीतिक दल उम्मीदवारों का चयन करते समय विभिन्न क्षेत्रों में विशेषज्ञता प्राप्त लोगों को टिकट दें ताकि यदि उनकी सरकार बनें तो केन्द्र व राज्यों में मंत्रिमंडल भी प्रतिभाशाली लोगों का बन सके।

अभी तो यह हो रहा है कि पार्टियों में बड़े नेता अपने रिश्तेदारों के चुनाव जीत जाने पर उन्हें मंत्री बनाने के लिए भी जोर लगा देते हैं।

 यदि हम लोकतंत्र को मजबूत कर इसकी जड़ें और गहरी करना चाहते हैं तो ज्यादा से ज्यादा लोगों को राजनीति में आने का मौका दिया जाना चाहिए।

 इसके लिए पहल तो भाजपा को अपने घर से ही करनी होगी।

, सौजन्य – पत्रिका।

