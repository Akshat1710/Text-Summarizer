संपादकीय : अप्रत्याशित नहीं आर्थिक सुस्ती (नईदुनिया)।

यह कोई चौंकाने की बात नहीं कि चालू वित्त वर्ष (2016-17) की तीसरी तिमाही में भारत की सकल घरेलू उत्पाद दर (जीडीपी) गिरकर 7 प्रतिशत रह गई।

 उसकी दो पूर्ववर्ती तिमाहियों में यह क्रमश: 7.4 (जुलाई-सितंबर) और 7.2 (अप्रैल-जून) फीसदी थी।

 स्पष्टत: अक्टूबर-दिसंबर तिमाही में आई यह गिरावट नोटबंदी का परिणाम है।

 नोटबंदी से अचानक अर्थव्यवस्था में नकदी की किल्लत हो गई, जिससे उपभोक्ता वस्तुओं की बिक्री गिरी।

 कारोबार में सुस्ती आई।

 इसका असर जीडीपी पर पड़ना ही था।

 विभिन्न् एजेंसियों ने पहले से ये चेतावनी दी थी।

 मसलन, केंद्रीय सांख्यिकी संगठन (सीएसओ) का आकलन आने के एक दिन पहले ही धनी देशों की संस्था आर्थिक सहयोग एवं विकास संगठन (ओईसीडी) ने 2016-17 में भारत की आर्थिक वृद्धि दर के अपने अनुमान को 7.4 से घटाकर 7 प्रतिशत कर दिया।

 रिजर्व बैंक का अनुमान है कि चालू वित्त वर्ष में विकास दर 6.9 प्रतिशत रहेगी।

 वित्त मंत्रालय की आर्थिक समीक्षा में इसके 6.5 प्रतिशत के आसपास रहने का अनुमान लगाया गया।

 अंतरराष्ट्रीय मुद्राकोष ने इसके 6.6 फीसदी रहने का अनुमान लगाया है।

, यानी कुल तस्वीर यही है कि नोटबंदी का अर्थव्यवस्था पर बुरा असर हुआ।

 अब इस मुद्दे पर बहस लंबे समय तक चलेगी कि क्या ये कदम उठाने योग्य था।

 दरअसल, अर्थव्यवस्था के सामने समस्या केवल नोटबंदी के प्रभाव ही नहीं है।

 बल्कि बाजार में मांग और निवेश की स्थिति लगातार चिंताजनक बनी हुई है।

 इस कारण औद्योगिक उत्पादन दर में भी गिरावट का रुख है।

 मसलन, आठ मुख्य औद्योगिक क्षेत्रों की वृद्धि दर जनवरी में पांच महीनों के सबसे निचले स्तर (3.4 प्रतिशत पर) पहुंच गई।

 बीते दिसंबर में ये दर 5.6 प्रतिशत थी।

 इसी तरह राजकोषीय अनुशासन के मोर्चे से भी नकारात्मक खबर है।

 2016-17 के पहले दस महीनों (अप्रैल 2016-जनवरी 2017) में ही राजकोषीय घाटा पूरे साल के लिए निर्धारित लक्ष्य से 105.7 फीसदी ज्यादा हो गया।

 यानी इस वित्त वर्ष में 3.5 फीसदी पर इसे सीमित रखना अब संभव नहीं होगा।

 तो कुल मिलाकर आर्थिक समस्याएं गंभीर हैं।

, बहरहाल, भ्रष्टाचार और काले धन की समस्या आने वाले वर्षों में नियंत्रित दिखी, तो लोग मौजूदा मुश्किलों के बावजूद नोटबंदी को प्रधानमंत्री नरेंद्र मोदी का साहसी फैसला मानेंगे।

 इसलिए मोदी सरकार के सामने यह बड़ी चुनौती है कि जिस मकसद से पिछले 8 नवंबर को ये कदम उठाया गया, उसे प्राप्त करने के प्रति वह सतर्क रहे।

 फिलहाल इसके सियासी दुष्परिणामों को काबू में रखने में वह सफल है।

 लोगों को हुई दिक्कतों के बावजूद अब तक विभिन्न् राज्यों से आए तमाम चुनाव नतीजे सत्ताधारी भाजपा के पक्ष में रहे हैं।

 यानी लोगों ने सरकार के इरादे पर शक नहीं किया।

 किंतु आर्थिक क्षति के बावजूद यदि व्यवस्था को काले धन से मुक्त करने में अपेक्षित दीर्घकालिक सफलता नहीं मिली, तो इस कदम के औचित्य पर जरूर प्रश्न खड़े किए जाएंगे।

सौजन्य- नईदुनिया।

