संपादकीय : पाक के खिलाफ नई रणनीति की दरकार (नई दुनिया)।

पाकिस्तान की क्रूरता फिर सामने आई है।

 जम्मू-कश्मीर के माछिल में पाकिस्तानी गोलीबारी से जो तीन भारतीय सैनिक शहीद हुए, उनमें एक के शव के साथ बर्बरता की गई।

 यह अंतरराष्ट्रीय कायदों के खिलाफ है।

 मगर पाकिस्तान से सभ्य व्यवहार की आशा करना बेमतलब ही है।

 असली मुद्दा है कि उसे कैसे जवाब दिया जाए, जिससे उसके लिए ऐसी हरकतें करना महंगा सौदा हो जाए।

 यह साफ है कि 29 सितंबर को हुई सर्जिकल स्ट्राइक से वह डरा नहीं, उल्टे उसने संघर्षविराम उल्लंघन की घटनाएं और आतंकियों की घुसपैठ बढ़ा दी।

 अंतरराष्ट्रीय सीमा और नियंत्रण रेखा पर 2003 से जारी सीजफायर बार-बार टूट रहा है, जिससे वहां बसी नागरिक आबादी को भी जान-माल का भारी नुकसान हुआ है।

, बेशक, पाकिस्तानी दुस्साहसों का भारतीय सेना ने करारा जवाब दिया है।

 पाकिस्तान को भी लगातार नुकसान झेलना पड़ा है।

 लेकिन यह भारत के लिए पूर्ण संतोष का कारण नहीं हो सकता।

 आतंकवाद को प्रश्रय देने और सीमा उल्लंघन से पाकिस्तान को रोकना हमारा असली मकसद है।

 अब यह विचारणीय है कि क्या सर्जिकल स्ट्राइक जैसी कार्रवाइयां इसके लिए पर्याप्त हैं।

 अथवा, अब कोई और रणनीति अपनानी होगी।

 सामरिक विमर्श में मौके पर जवाब देने या सर्जिकल स्ट्राइक जैसी कार्रवाइयों को कार्यनीतिक कदम (टैक्टिक्स) माना जाता है।

 इनकी अपनी अहमियत है।

 लेकिन ये तरीके तभी कारगर होते हैं, जब उनके साथ कोई सुविचारित दीर्घकालिक योजना (यानी रणनीति) हो।

 कहा जाता है कि ऐसी रणनीति के अभाव में कार्यनीतिक कार्रवाइयां महज शोर बनकर रह जाती हैं।

 रणनीति का सैनिक पक्ष होता है और कूटनीतिक भी।

 उन दोनों के संतुलित इस्तेमाल से अपने तात्कालिक एवं दीर्घकालिक लक्ष्यों को हासिल करने के प्रयास किए जाते हैं।

, यह अपेक्षित नहीं है कि भारत सरकार अपनी रणनीति को सार्वजनिक कर दे।

 मगर इस बारे में देश में विश्वास पैदा करने की आवश्यकता अब जरूर महसूस की जा रही है।

 इसलिए कि कई घटनाओं के कारण वह भरोसा क्षीण होता नजर आता है, जो सर्जिकल स्ट्राइक के बाद देश में पैदा हुआ था।

 सीमा उल्लंघन की घटनाएं उनमें शामिल हैं।

 साथ ही ये खबर कम चौंकाने वाली नहीं है कि जम्मू-कश्मीर के बांदीपोर में एक मुठभेड़ में मारे गए दो आतंकियों के पास से 2000 रुपए के नए नोट बरामद हुए।

 नोटबंदी के पीछे एक कारण आतंकियों की फंडिंग रोकना भी बताया गया।

 हैरतअंगेज है कि आम भारतीय जन के पास पहुंचने से पहले नए नोट आतंकवादियों के हाथ लग गए।

 क्या इसे सरकारी एजेंसियों की नाकामी नहीं समझा जाएगा।

 इसीलिए ये एहसास गहरा हुआ है कि आतंकवाद और पाकिस्तान- दोनों से निपटने के लिए अब अधिक प्रभावी उपायों की आवश्यकता है।

 आशा है, सरकार इस तकाजे से वाकिफ होगी और जल्द ही हमें उसकी कारगर रणनीति के परिणाम देखने को मिलेंगे।

, सौजन्य – नई दुनिया।

