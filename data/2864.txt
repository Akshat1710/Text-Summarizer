सांविधानिक आधार(अमर उजाला)।

वित्त मंत्री अरुण जेटली ने सरकारी सब्सिडियों और सेवाओं का लाभ सीधे जरूरतमंदों तक पहुंचाने के लिए आधार कार्ड को कानून के जरिये सांविधानिक दर्जा देने का आश्वासन दिया है, जिसे महत्वपूर्ण कदम कहा जा सकता है।

 पिछली यूपीए सरकार के समय 2009 में सार्वजनिक वितरण प्रणाली सहित अन्य योजनाओं से मिलने वाली सब्सिडियों को लाभार्थियों तक सीधे पहुंचाने के लिए आधार नंबर की योजना लाई गई थी और तभी से इसका विरोध भी हो रहा था।

 बॉयोमीट्रिक पहचान से जुड़ी इस योजना को लेकर यह आशंकाएं जताई गई कि इससे व्यक्तिगत निजता का हनन होगा और अंततः इसे देश की सुरक्षा तक के लिए भी खतरा बताया गया।

 भारतीय विशिष्ट पहचान प्राधिकरण के तत्कालीन प्रमुख नंदन नीलेकणि इसे लेकर सफाई देते रहे, मगर इसके बजट तक में कटौती की गई थी।

, वास्तविकता यह है कि आधार के जरिये सार्वजनिक वितरण प्रणाली और अन्य योजनाओं का लाभ सीधे लाभार्थी तक पहुंच सकेगा।

 एलपीजी सब्सिडी को आधार से जोड़ने के बेहतर नतीजे सामने आए ही हैं, क्योंकि इसके जरिये सब्सिडी की नकद राशि संबंधित व्यक्ति के खाते में सीधे पहुंच रही है।

 सरकारी व्यवस्था में सबसे बड़ी खामी लीकेज की है, जिसके चलते सब्सिडी का लाभ जरूरतमंदों को या तो नहीं मिल पाता या फिर उसमें कटौती की जाती है।

 यह एक अलग मुद्दा है कि खाद्यान्न या एलपीजी पर सब्सिडी खत्म कर नकद राशि देना कितना उचित है।

 मूल मुद्दा यह है कि लाभार्थी तक उसका हक पहुंच पा रहा है या नहीं।

, आज 98 करोड़ लोग आधार से जुड़ चुके हैं, जिसका मतलब है कि लोगों के मन से इसे लेकर उत्पन्न हुई आशंकाएं दूर हो रही हैं।

 मगर बैंकों सहित विभिन्न सरकारी संस्थाओं में अब भी इसे लेकर भ्रम की स्थिति है, जिसे दूर करने की जरूरत है।

 मसलन, आधार व्यक्तिगत पहचान की पुष्टि तो करता है, मगर न तो यह नागरिकता को प्रमाणित करता है और न ही निवास स्थान को।

 मोदी सरकार जैम यानी जनधन, आधार और मोबाइल फोन की तिकड़ी को सुशासन का बड़ा जरिया बनानी चाहती है, ऐसे में यह और भी जरूरी हो जाता है कि आधार को जल्द से जल्द कानूनी रूप दिया, ताकि इससे जुड़ी विसंगतियां दूर हो सकें।

सौजन्य:- अमर उजाला ,2.3.2016।

