शरणार्थियों पर कोप दृष्टि (नवभारत टाइम्स)।

अमेरिकी राष्ट्रपति डॉनल्ड ट्रंप ने अगले तीन महीनों तक सात उपद्रवग्रस्त मुस्लिम देशों से शरणार्थियों के अमेरिका आने पर पूरी तरह रोक लगा दी है।

 यहां एक-दो स्पष्टीकरण भी जरूरी हैं।

 इन सात देशों सीरिया, इराक, ईरान, यमन, सूडान, लीबिया और सोमालिया में कम से कम ईरान में तो फिलहाल कोई उपद्रव नहीं है।

 और सीरिया के शरणार्थियों पर लगाई गई रोक को सिर्फ तीन महीने तक सीमित न करके अगली घोषणा तक इसके लागू रहने की बात कही गई है।

 सबसे आपत्तिजनक रोक वाले इस आदेश की भाषा है, जिसमें राजनयिक भाषा में इस्लाम धर्म को ही अमेरिकी जीवन मूल्यों के खिलाफ बताया गया है।

 यह सब डॉनल्ड ट्रंप अपने चुनावी अभियान में ही कहते आ रहे हैं।

 बल्कि इससे कहीं ज्यादा, जिसे अमल में उतारने के क्रम में वह काफी समय तक दुनियाभर के अखबारों की सुर्खियों में बने रह सकते हैं।

, यह सही है कि अमेरिका में पिछले कुछ वर्षों में कई भयानक आतंकवादी घटनाएं घटित हुई हैं जिन्हें लेकर वहां की आबादी में गुस्सा है।

 इस गुस्से ने ही ट्रंप को दुनिया का सबसे ताकतवर इंसान बनाया है, लिहाजा इसे भुनाने का कोई मौका वह कहां छोड़ने वाले हैं।

 लेकिन संयुक्त राष्ट्र वैसे भी पश्चिमी एशिया और उत्तरी अफ्रीका के सभी शरणार्थियों को अमेरिका नहीं भेजता रहा है।

 सिर्फ वैसे ही शरणार्थी अमेरिका भेजे जाते हैं जिनकी कोई विशेष आवश्यकता है।

 जैसे अनाथ छोटे बच्चे, अकेली महिलाएं और असाध्य बीमारियों से ग्रस्त लोग, जिनका इलाज अमेरिकी अस्पतालों में ही संभव है।

 ऐसे कुछ लोग यह आदेश जारी होते वक्त हवाई रास्ते में थे, जिन्हें अमेरिका में लैंड करने के बाद शायद वहां से तुर्की जाने वाले अगले ही जहाज पर चढ़ाकर दर-दर की ठोकरें खाने के लिए वापस उन्हीं के इलाके में ठेल दिया जाए।

, मानवता के लिए निश्चित रूप से यह बड़ा ही कठिन समय है।

 कुछ खूंखार दहशतगर्द उपद्रवग्रस्त देशों में निर्दोष लोगों की हत्याएं करने पर आमादा हैं जबकि तथाकथित विकसित और सभ्य देशों की सत्ता संभाल रहे कट्टरपंथी उन्हें अपनी जमीनों से उखड़कर कुछ समय के लिए कहीं और सिर छुपाने की इजाजत भी नहीं दे रहे।

 अमेरिका के सत्ताधारियों पर और चाहे जो भी आरोप लगते रहे हों लेकिन उन्हें सांप्रदायिक कहने से पहले अब तक दस बार सोचना पड़ता रहा है।

 डॉनल्ड ट्रंप के आने के बाद से यह दीवार भी टूट गई है।

 हाल में, अपने एक साक्षात्कार में उन्होंने कहा कि उपद्रवग्रस्त देशों से ईसाई समुदाय के लोग अगर अमेरिका आने चाहें तो उनके लिए अमेरिका का दिल और दरवाजा, दोनों पूरी तरह खुले हुए हैं।

 अमेरिकी बुद्धिजीवियों ने इस पर सख्त एतराज जताया है लेकिन एक ऐसे समय में, जब सभी धर्मों के कट्टरपंथी अपने-अपने धर्म की मुख्यधारा का नेतृत्व कर रहे हों, तब समय बीतने के साथ उनकी असलियत सामने आने का इंतजार करने के अलावा दुनिया के सामने और कोई चारा नहीं है।

, सौजन्य- नवभारत टाइम्स।

