चुनाव और झुकी हुई टहनियां (हिन्दुस्तान)।

राज्यों में चुनाव हो रहे हैं।

 पूरा मुल्क इलेक्शन मोड में है।

 मोहल्ला स्तर के नेता यकायक कद्दावर हो गए हैं।

 उनके विमर्श का लेवल नाली-खडंजे की राजनीति से उठकर अमेरिका और ट्रंप के राजनय तक जा पहुंचा है।

 जब-जब जहां मतदान होता है, अति-उत्साही मतदाता समवेत स्वर में कह उठते हैं- अब कोई जीते या हारे, पर लोकतंत्र तो जीत गया।

 विजय ध्वजाएं रह-रहकर लहराती दिख रही हैं।

 जानकार बता रहे हैं कि ये झंडे जय-पराजय के संकेत नहीं, असमंजस के कोलाज हैं।

, लोग बढ़-चढ़कर मतदान प्रक्रिया में भाग ले रहे हैं और तर्जनी पर लगे निशान को इस तरह से दिखा रहे हैं, जैसे बहेलिए पकड़े गए र्पंरदे दिखाया करते थे।

 जैसे योद्धा रणभूमि से लौटकर अपनी रक्त-रंजित तलवार चमकाते थे।

 जैसे कभी चालाक बच्चे स्कूल बंक करने के बाद घर आकर सबको स्याही से रंगी उंगलियां दिखाते थे।

 जब तक मतगणना न हो, तब तक जिंदगी खुली-खुली सी रहती है।

 घनघोर आशावाद से कुछ ऐसे लदी-झुकी, जैसे पल्लवित द्रुम लताओं की पुष्पित बोगनवेलिया की कंटीली टहनियां।

, चुनाव का दौर है।

 वातावरण में सन्नाटा है।

 मगर यह खामोशी तूफान आने से पहले वाली मिथकीय शांति नहीं है।

 यह परम स्थितिप्रज्ञता है।

 ‘जो होगा, देखा जाएगा’ वाली बेपरवाही जैसी कुछ।

 मतदान का दिन आ लेता है, पर हवा में न कोई नारा उछलता है और न किसी गली के नुक्कड़ पर विमर्श बिखरता है।

 नेपथ्य में बड़े मजे से गाना बजता रहता है- कल श्याम सपने में आए दहिया पी गए सरारर।

 इस गीत के गहरे में उतरें, तो पाएंगे कि यही आज की राजनीति का मंतव्य है, निहितार्थ भी, यह मतदाता के भीतर की साधुता है और काफी हद तक पॉलिटिकल रहस्यवाद का निष्कर्ष भी।

, वे दिन हवा हुए, जब चुनावी मौसम में जहां-तहां मालपुए चाशनी में पगते थे।

 दीवारें इश्तेहारों के पट जाती थीं।

 अब जो होना होता है, गुपचुप हो जाता है।

 बड़े आराम से गाठें लग और खुल जाती हैं।

 बड़े दिनों के बाद लोकतंत्र बिल्ली की तरह दबे पांव चलने की कला में पारंगत हुआ है।

, – निर्मल गुप्त।

सौजन्य- हिन्दुस्तान।

