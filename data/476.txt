खतरे की घंटी (नवभारत टाइम्स)।

भारतीय आईटी सेक्टर के दिन खराब चल रहे हैं।

 हर रोज कोई नई मुसीबत सामने आ जा रही है।

 ट्रंप प्रशासन ने पहले ही एच-1 बी वीजा मामले में खतरे की घंटी बजा रखी है।

 बीच में लगा कि चीजें शायद हमारे पक्ष में बदल जाएं, पर इस गलतफहमी की गुंजाइश दिनोंदिन खत्म होने लगी है।

 अपने नए पैंतरे में अमेरिका ने यह साफ किया है कि एच-1 बी वीजा फ्रॉड और इसके गलत इस्तेमाल से निपटने के लिए कड़े कदम उठाए जाएंगे।

 किसी सामान्य कंप्यूटर प्रोग्रामर को अब वहां विशेषज्ञता प्राप्त पेशेवर नहीं माना जाएगा जो कि एच-1 बी वीजा के मामले में अनिवार्य शर्त है।

 यह निर्णय अमेरिका के डेढ़-दशक पुराने दिशा-निर्देश के ठीक उलट है जिसे नई सहस्राब्दी की जरूरतों को पूरी करने के लिए जारी किया गया था।

, ताजा फैसले का असर इस वीजा के लिए आवेदन करने वाले हजारों भारतीयों पर पड़ सकता है।

 दूसरी बुरी खबर सिंगापुर से आई है जिसने आईटी सेक्टर में काम करने वाले प्रफेशनल्स को वीजा देने पर रोक लगा दी है।

 वहां की सरकार भारतीय आईटी कंपनियों पर दबाव बना रही है कि अपने यहां वह स्थानीय लोगों को ही काम पर रखें।

 सिंगापुर में एचसीएल, टीसीएस, इंफोसिस, विप्रो, कॉग्निजेंट, एल ऐंड टी और इंफोटेक जैसी प्रमुख भारतीय कंपनियों की शाखाएं हैं जिनमें ज्यादातर भारतीय ही काम करते हैं।

 कुछ लोगों का मानना है कि सिंगापुर का यह कदम भारत पर दबाव डालने की रणनीति का हिस्सा है क्योंकि भारत ने हाल में आर्थिक सहयोग समझौते (सीईसीए) की समीक्षा करने की बात कही थी।

, लगता है दुनिया में संरक्षणवाद की एक आंधी सी चल पड़ी है जिसने भूमंडलीकरण के मूल्यों को तहस-नहस कर दिया है।

 हर हुकूमत अपनी आबादी को संतुष्ट करने में जुटी है बिना इसकी परवाह किए कि इसकी प्रतिक्रिया में होने वाला कितना बड़ा नुकसान उसका इंतजार कर रहा है।

 संकट ज्यादा बढ़े, उसके पहले भारत को सचेत हो जाना चाहिए।

 सॉफ्टवेयर के क्षेत्र में भारत को साइबर कुली सप्लायर की स्थिति से निकल कर लीडर के तौर पर आगे बढ़ना चाहिए।

 इसका सबसे सुरक्षित तरीका यह है कि हम अपने आईटी शिक्षा ढांचे को विशेषज्ञता की ओर मोड़ें।

 प्रोग्रामर तो हमने बहुत बना लिए अब हमें ढेरों क्रिएटिव प्रफेशनल और एक्सपर्ट्स तैयार करने होंगे।

 दूसरों के दिए मॉडल पर काम करने के बजाय हम अपने मॉडल को दुनिया में पॉप्युलर बनाएं।

 भारत दुनिया का प्रमुख सॉफ्टवेयर निर्माता देश क्यों नहीं बन सकता।

 दिक्कत यह है कि हमारे संस्थान लीक पर चलते हुए मार्केट के हिसाब से इंजीनियर तैयार कर देना ही अपनी जवाबदेही मानते हैं।

 हमें अपने आईटी शिक्षण संस्थानों में कहीं ज्यादा फोकस्ड, रचनात्मक और भविष्योन्मुख कार्यक्रम तैयार करने होंगे।

 यह तभी हो पाएगा जब इन संस्थानों के नीति निर्माता दिनोंदिन भारतीय आईटी प्रफेशनल्स के खिलाफ बन रहे माहौल को ध्यान में रखकर आगे की योजना बनाएं।

, सौजन्य- नवभारत टाइम्स।

