अतीत को लेकर चलने की सोच और भविष्य की टीम (हिन्दुस्तान)।

किसी भी खेल में खिलाड़ियों के ‘अनफिट’ होने की सूरत में टीमों की तस्वीरें बदलती हैं।

 मगर इस बदलती तस्वीर में एक दिशा दिखनी चाहिए, एक सोच दिखनी चाहिए।

 चयनकर्ताओं की सोच।

 इंग्लैंड के खिलाफ चल रही सीरीज में यह सोच नदारद है।

 गौतम गंभीर और पार्थिव पटेल इसके उदाहरण हैं।

 इन दोनों खिलाड़ियों को टीम में शामिल करना इस बात को साबित करता है कि युवा खिलाड़ियों की टीम तैयार करने और आने वाले कल की बात करने वाले चयनकर्ता पहले तो ‘यू-टर्न’ लेते हैं।

 फिर ‘यू-टर्न’ लेने के बाद टीम में शामिल किए गए खिलाड़ी के साथ पूरी तरह न्याय भी नहीं करते।

 उसे खुद को साबित करने के पर्याप्त मौके भी नहीं देते।

 शिखर धवन के अनफिट होने की सूरत में गौतम गंभीर की टीम में वापसी हुई थी।

 अब विकेटकीपर ऋद्धिमान साहा के अनफिट होने की वजह से पार्थिव पटेल को टीम में जगह दी गई है।

, पहले बात गौतम गंभीर की।

 इस बात में कोई संदेह नहीं है कि पिछले लंबे समय से भारतीय क्रिकेट टीम के वर्तमान और भविष्य, दोनों में गौतम गंभीर की जगह नहीं बन रही थी।

 सलामी बल्लेबाज के तौर पर शिखर धवन, मुरली विजय और लोकेश राहुल ज्यादा बेहतर विकल्प हैं।

 लेकिन शिखर और लोकेश राहुल के अनफिट होने पर चयनकर्ताओं ने गौतम गंभीर को टीम में शामिल कर लिया।

 गंभीर को सिर्फ दो टेस्ट मैच खेलने का मौका मिला।

 इन दो टेस्ट मैचों की चार पारियों में उन्होंने एक अर्द्धशतक लगाया और दो बार 29-29 रनों की पारी खेली।

 ऐसे वक्त में, जब विराट कोहली और चेतेश्वर पुजारा को छोड़कर लगभग सभी बल्लेबाज रन बनाने के लिए संघर्ष कर रहे हों, तब यह प्रदर्शन इतना भी खराब नहीं था।

 मगर लोकेश राहुल के फिट होते ही गौतम गंभीर को एक बार फिर वहीं पहंुचा दिया गया, जहां से उन्हें लाया गया था।

, अब सवाल यह है कि जब चयनकर्ताओं को सिर्फ ‘मेकशिफ्ट अरेंजमेंट’ या कामचलाऊ बदलाव ही करना था, तो इसके लिए गौतम गंभीर को वापस लाने की क्या जरूरत थी।

 बेहतर होता कि घरेलू क्रिकेट में अच्छा खेल रहे किसी और नए खिलाड़ी को मौका दिया जाता।

 इस फैसले के दूसरे पहलू में अगर यह मान लें कि चयनकर्ता इस बात को देखना चाहते थे कि गौतम गंभीर में कितनी क्रिकेट बाकी है, तो फिर क्या सिर्फ दो टेस्ट मैच में उन्हें इस बात का आकलन हो गया।

 और क्या अब अगली बार के लिए गौतम गंभीर को किसी और खिलाड़ी के किसी वजह से टीम से बाहर होने का इंतजार करना पड़ेगा।

, सवाल यह भी है कि किसी खिलाड़ी की फॉर्म के सही आकलन के लिए सिर्फ दो टेस्ट मैच काफी हैं।

 कुछ ऐसा ही फैसला पार्थिव पटेल को लेकर भी किया गया है।

 पार्थिव पटेल को आठ साल से भी ज्यादा समय के बाद टीम में बुलाया गया है।

 बीसीसीआई के बयान से अभी ही साफ है कि ऋद्धिमान साहा की चोट बहुत गंभीर नहीं है, इसलिए वह जल्द ही वापसी करेंगे।

 ऐसे में, पार्थिव पटेल किस मानसिकता के साथ मैदान में उतरेंगे, यह आसानी से समझा जा सकता है।

 जबकि उन्हें अच्छी तरह पता है कि टीम में उनकी वापसी सिर्फ एक टेस्ट मैच के लिए है।

 बेहतर होता कि किसी नए विकेटकीपर को यह मौका दिया गया होता।

 क्या चयनकर्ता यह कहना चाहते हैं कि घरेलू क्रिकेट की टीम की ‘बेंचस्ट्रेंथ’ में फिलहाल कोई नया विकेटकीपर या सलामी बल्लेबाज नहीं है।

, हमारे देश में खिलाड़ियों के रिटायरमेंट को लेकर बहसों के लंबे-लंबे दौर चले हैं।

 सुनील गावस्कर, कपिल देव से लेकर सचिन तेंदुलकर के संन्यास को लेकर चली बहसों का दौर हम सभी को याद है।

 ऐसी बहसों में हमेशा इस बात पर चर्चा हुई है कि चयनकर्ताओं को खिलाड़ियों को भरोसे में लेकर उन्हें संदेश दे देना चाहिए।

 खिलाडि़यों को बता देना चाहिए कि अब अंतरराष्ट्रीय स्तर पर टीम में उनकी जगह नहीं बन पा रही है।

 इसके बाद का फैसला खिलाड़ी पर छोड़ देना चाहिए।

 गंभीर को सिर्फ दो टेस्ट मैच खिलाने के बाद टीम से बाहर करके चयनकर्ता उन्हें यही संदेश देने से चूक गए।

 इससे जुड़ा कड़वा सच यह है कि गौतम गंभीर भी शायद वीरेंद्र सहवाग या जहीर खान जैसे दिग्गज खिलाड़ियों की फेहरिस्त में शुमार होंगे, जिन्हें खेल के मैदान से संन्यास लेने का मौका नहीं मिलेगा।

 वह विदाई नहीं मिलेगी, जिसके वे हकदार हैं।

(ये लेखक के अपने विचार हैं), – शिवेंद्र कुमार सिंह, वरिष्ठ खेल पत्रकार।

सौजन्य – हिन्दुस्तान, 24-11-2016।

