संपादकीय : हंदवाड़ा जैसी चौकसी व दबाव से मिलेगी शांति और सुरक्षा (दैनिक भास्कर)।

गुरुवार की सुबह कुपवाड़ा जिले के हंदवाड़ा में 30 राष्ट्रीय राइफल्स के शिविर पर हमले को सेना ने जिस तरह से विफल किया है वह उसकी चौकसी का प्रमाण है।

 इसी तरह की चौकसी की अभी जरूरत है।

 ऐसी चौकसी कम से कम तब तक तो चाहिए ही जब तक सीमा पर बर्फ न पड़ जाए और दोनों देशों के बीच चढ़ा हुआ तापमान कुछ गिर न जाए।

 सेना का दावा है कि कुपवाड़ा में मारे गए तीनों आतंकी पाकिस्तानी फौज के थे।

 उनके पास से नक्शे, जीपीएस, मोबाइल और हथियार बरामद हुए हैं।

 ऐसे में भारत सरकार का यह फर्ज बनता है कि वह इन सबूतों को अंतरराष्ट्रीय स्तर पर पूरी ताकत के साथ प्रकट करे।

 यह सबूत पाकिस्तान के अंतरराष्ट्रीय प्रयासों को कमजोर करेंगे।

 अब जबकि अमेरिका, रूस और जर्मनी समेत यूरोप और दुनिया के कई देश भारत के आत्मरक्षा के अधिकार के साथ खड़े हुए हैं तब भारत को पाकिस्तानी साजिशों को बेनकाब करने में कसर नहीं छोड़नी चाहिए।

, हो सकता है भारत और दुनिया के इस दबाव में पाकिस्तान के भीतर फौज और नागरिक प्रशासन के बीच विभाजन पैदा हो, क्योंकि उनके रिश्ते भारत जैसे सहज और लोकतांत्रिक कभी रहे नहीं।

 सर्जिकल ऑपरेशन के बाद पाकिस्तान के भीतर इस तरह की खींचतान के संकेत मिलने भी लगे हैं।

 बुधवार को पाकिस्तानी पार्लियामेंट में प्रधानमंत्री नवाज शरीफ ने सर्जिकल ऑपरेशन पर सफाई दी तो मोदी के गरीबी पर जंग लड़ने के आह्वान को लेकर भारत पर तंज भी किया।

 जब वे कह रहे थे कि उपजाऊ खेतों में टैंक दौड़ाने से गरीबी नहीं जाती तो उनका संकेत कश्मीर की ओर था।

 उन्होंने यह स्पष्ट किया कि पाकिस्तान भारत से जंग नहीं चाहता।

 विपक्ष यह सवाल पूछ रहा था कि पाकिस्तान क्यों दुनिया में अलग-थलग पड़ रहा है और सार्क सम्मेलन को रद्‌द होने से बचाने में विदेश नीति क्यों नाकाम हो गई।

 सर्जिकल ऑपरेशन के पाकिस्तानी इनकार के बीच वहां यह भी दावा किया जा रहा है कि एक भारतीय सैनिक उनके कब्जे में आ गया है।

, ये खबरें भी हैं कि पाकिस्तान की सरकार ने फौज से कहा है कि फिलहाल आतंकियों पर कार्रवाई की जानी चाहिए वरना देश का अलगाव बढ़ेगा।

 अपुष्ट खबरों के अनुसार आईएसआई के डीजी जनरल रिजवान अख्तर और राष्ट्रीय सुरक्षा सलाहकार नासिर जंजुआ से चार प्रांतों में आतंकियों पर कार्रवाई का संदेश देने की जिम्मेदारी सौंपी गई है।

 हकीकत जो भी हो, लेकिन भारत के दबाव की पाकिस्तान लंबे समय तक उपेक्षा नहीं कर सकता।

, सौजन्य – दैनिक भास्कर (07.10.2016)।

