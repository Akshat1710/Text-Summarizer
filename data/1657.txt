आखिर ऑस्ट्रेलियाई टीम को हो क्या गया (हिन्दुस्तान)।

ऐसा बहुत कम ही हुआ होगा, जब ऑस्ट्रेलिया जैसी बड़ी टीम के कप्तान को अपनी टीम के प्रदर्शन पर ‘शर्मिंदगी’ जैसे शब्द का इस्तेमाल करना पड़ा हो।

 होबार्ट टेस्ट मैच में शर्मनाक हार के बाद ऑस्ट्रेलियाई कप्तान स्टीव स्मिथ को इस शब्द का इस्तेमाल करना पड़ा।

 शायद इसलिए, क्योंकि इस शब्द का इस्तेमाल करना उनकी मजबूरी भी है।

 पिछले कुछ टेस्ट मैचों में ऑस्ट्रेलियाई टीम की हालत बद से बदतर की तरफ बढ़ती दिखी है।

 होबार्ट टेस्ट में दक्षिण अफ्रीका ने कंगारुओं को पारी और 80 रनों की बड़ी हार का स्वाद चखाया है।

 वह भी सिर्फ चार दिनों में।

, कंगारू पहली पारी में सिर्फ 85 रन बना पाए।

 पहली पारी में ऑस्ट्रेलिया के नौ बल्लेबाज दहाई के आंकड़े भी न छू सके, जबकि दूसरी पारी में ऐसे बल्लेबाजों की संख्या सात रही।

 ऑस्ट्रेलियाई क्रिकेट के इतिहास में करीब सौ साल के बाद ऐसा हुआ है कि किसी टेस्ट मैच की दोनों पारियों में 16 विकेट दहाई के आंकड़े भी न छू सके हों।

 पिछले पांच महीने में कंगारुओं की यह लगातार पांचवीं टेस्ट हार है, और इनमें से सभी हार का अंतर 100 रनों से ज्यादा का है, यानी विरोधी टीमों ने ऑस्ट्रेलिया को एकतरफा मुकाबलों में हराया है।

, लगभग तीन साल पहले भी एक ऐसा दौर आया था, जब इंग्लैंड की टीम ने एशेज में ऑस्ट्रेलिया को बुरी तरह पीटा था।

 तब भी इस बात पर जमकर चर्चा हुई थी कि क्या कंगारू टीम अपने दिग्गजों के संन्यास से उबर नहीं पा रही है।

 बहरहाल, जिस क्रिकेट ऑस्ट्रेलिया के पेशेवर रवैये की मिसाल पूरी दुनिया में दी जाती थी, जिसके खिलाड़ियों के चयन, बेंचस्ट्रेंथ, खिलाड़ियों के रिटायरमेंट प्लान से लेकर मैदान में खिलाड़ियों के हार न मानने के जज्बे को बोर्ड के अच्छे कामकाज से जोड़कर देखा जाता था, उसकी टीम आखिर गर्त में क्यों जा रही है।

, इस सवाल के पीछे छोटी-बड़ी कई वजहें हैं, जिनका बीज बरसों पहले आईसीएल से पड़ा।

 ऑस्ट्रेलिया ने आईसीएल में खेलने वाले खिलाड़ियों को ‘बैन’ किया।

 इनमें माइकल बेवन व माइकल कैस्प्रोविच जैसे बड़े नाम थे।

 इसके अलावा क्रिकेट ऑस्ट्रेलिया ने अपने घरेलू क्रिकेट की संरचना में भी बदलाव किया, जिसका बड़ा फर्क यह हुआ कि जिस ऑस्ट्रेलियाई टीम में जगह बनाना बहुत मुश्किल था, वह अपेक्षाकृत आसान हो गया।

, पिछले करीब एक दशक के खराब दौर का एक बुरा असर यह भी हुआ कि टीम के कोच और सपोर्ट स्टाफ को लेकर क्रिकेट ऑस्ट्रेलिया बेतुके फैसले करता दिखा।

 जिस मिकी आर्थर को दक्षिण अफ्रीका की मौजूदा टीम को बनाने का श्रेय दिया जाता है, उन्हीं मिकी ऑर्थर को कंगारू टीम के कोच से हटाया गया।

 खिलाड़ियों में अनुशासनहीनता की खबरें भी सामने आईं।

 कुल मिलाकर, कठिन वक्त में क्रिकेट ऑस्ट्रेलिया और उसके खिलाड़ी, दोनों सोच-समझकर फैसले लेते नहीं दिखे।

 इसका नतीजा आज दुनिया के सामने हैं।

(ये लेखक के अपने विचार हैं), – शिवेंद्र कुमार सिंह, वरिष्ठ खेल पत्रकार।

सौजन्य – हिन्दुस्तान, 17-11-2016।

