अधूरा म्यूजियम (दैनिक जागरण)।

पंजाब की धरती को जहां कृषि के क्षेत्र में हरित क्रांति का अगुआ होने का गौरव प्राप्त है, वहीं इस धरती ने ऐसे वीर भी पैदा किए हैं, जिन्होंने देश की आजादी के लिए हंसते-हंसते अपने प्राण न्यौछावर कर दिए।

 देश का इतिहास पंजाब के ऐसे वीरों की गौरव गाथाओं से भरा पड़ा है।

 यह अच्छी बात है कि सरकारें समय-समय पर शहीदों के सम्मान के लिए तरह-तरह की घोषणाएं करती रहती हैं, लेकिन दुख इस बात का है कि इनमें से अधिकतर फाइलों में दबकर दम तोड़ देती हैं।

 कुछ घोषणाएं ऐसी भी होती हैं, जो बड़ी मशक्कत के बाद शुरू तो हो जाती हैं, लेकिन कभी पर्याप्त फंड न मिलने, कभी उचित ध्यान न देने के कारण तो कभी सियासत की दांव-पेंच में फंस कर पूरी तरह आकार नहीं ले पाती हैं।

 कुछ ऐसा ही शहीद-ए-आजम भगत सिंह के पैतृक गांव खटकड़ कलां में देखने को मिल रहा है, जहां शहीद-ए-आजम की याद में बनाया जा रहा म्यूजियम आठ साल से संपूर्ण होने का इंतजार कर रहा है।

 इस म्यूजियम का नींव पत्थर 2009 में तत्कालीन मुख्यमंत्री प्रकाश सिंह बादल व तत्कालीन केंद्रीय मंत्री पी. चिदंबरम ने रखा था।

 तब यह दावा किया गया था कि यह म्यूजियम 22 माह में बनकर तैयार हो जाएगा, लेकिन हकीकत यह है कि आठ साल बीत जाने के बाद भी इसका काम आधा-अधूरा है।

 ऐसा तब है जब पड़ोसी देश पाकिस्तान की सरकार ने वहां के लायलपुर में स्थित भगत सिंह की जन्मस्थली को 2014 में संरक्षित करने का फैसला लिया और दो साल में ही इसे हेरीटेज साइट घोषित कर मार्च 2016 में लोगों के लिए खोल दिया।

 वहीं, खटकड़ कलां में तो म्यूजियम के लिए जमीन अधिग्रहण में ही दो साल का समय लग गया था।

 यह स्थिति शहीदों के प्रति गंभीरता की पोल खोलने वाली है और हैरत की बात यह है कि हर साल भगत सिंह के शहीदी दिवस पर यहां सियासी दलों का जमावड़ा होता है, घोषणाएं होती हैं, लेकिन काम नहीं होता।

 अब नई सरकार ने प्रदेश की सत्ता संभाली है तो उम्मीद की जानी चाहिए कि इस बार भी शहीद के पैतृक गांव में महज घोषणाएं ही नहीं होंगी, बल्कि म्यूजियम का कार्य शीघ्र पूरा करवाने का प्रबंध किया जाएगा।

, सौजन्य- दैनिक जागरण।

