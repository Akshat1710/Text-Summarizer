आरक्षण की आग (अमर उजाला )।

पिछले एक सप्ताह से भी अधिक समय से हरियाणा में ओबीसी आरक्षण की मांग के साथ चल रहे जाटों के आंदोलन का बेहद हिंसक रूप ले लेना चिंताजनक तो है ही, इसका दिल्ली और पश्चिमी उत्तर प्रदेश में पड़ता सीधा असर भी उतना ही गंभीर है।

 हरियाणा के कई इलाकों में कर्फ्यू लागू है, सार्वजनिक संपत्ति का व्यापक नुकसान हुआ है, आर्थिक क्षति हजारों करोड़ में है और मृतकों की संख्या दहाई अंक पर पहुंच गई है।

 इससे आसपास के अनेक इलाकों में आवश्यक सेवाओं की आपूर्ति और यातायात पर असर तो पड़ा ही है, पानी की कमी से दिल्ली तक में स्कूल बंद करने पड़े हैं।

 इतना बड़ा यह आंदोलन ओबीसी के तहत आरक्षण का लाभ हासिल करने के लिए है, संविधान में जिसका प्रावधान आर्थिक और सामाजिक रूप से वंचित तथा पिछड़े वर्ग के उत्थान के लिए था।

 पर राजनीतिक दलों के लिए यह वोट बैंक की राजनीति का औजार बन गया है।

 हरियाणा से पहले राजस्थान में गुर्जरों और गुजरात में पटेलों के आरक्षण के लिए हुए आंदोलनों को हम देख चुके हैं।

, लिहाजा इस आंदोलन के लिए भले ही केवल हरियाणा की खट्टर सरकार को जिम्मेदार न मानें, लेकिन यह शीशे की तरह साफ है कि सरकार और प्रशासन को न तो इस आंदोलन के इतने हिंसक होने का अनुमान था, न ही उससे निपटने के लिए उनके पास कोई आपात तैयारी थी।

 यह उस राज्य का हाल है, जो इसी साल अपनी स्थापना की स्वर्ण जयंती मनाएगा।

 ब्योरे तो ये हैं कि भीषण स्थिति से निपटने के लिए दिल्ली से वायुमार्ग के जरिये वरिष्ठ अधिकारियों को वहां भेजा गया।

 राष्ट्रीय राजधानी से सौ किलोमीटर के दायरे में जैसी हिंसा, आगजनी और लूटमार हुई, सार्वजनिक संपत्तियों को नुकसान पहुंचाने के साथ-साथ एकाधिक नेताओं के घरों में जिस तरह आग लगा दी गई, रोहतक और सूबे के दूसरे शहरों में दहशत का जैसा माहौल पैदा हो गया, वह स्तब्ध करने वाला है।

 दबाव के आगे झुकते हुए हरियाणा सरकार ने जाट आरक्षण लागू करने का आश्वासन तो दिया है, लेकिन यह देखने लायक होगा कि वह इसे किस तरह लागू करेगी।

 अलबत्ता फिलहाल सबसे बड़ी प्राथमिकता हरियाणा में हिंसा रोकने की होनी चाहिए।

 यह समझना होगा कि हिंसा किसी के भी हित में नहीं है।

,  ,  ।

