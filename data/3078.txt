बढ़ती असहिष्णुता (दैनिक जागरण)।

मंगोलपुरी इलाके में एक युवक की महज इसलिए हत्या कर दी गई कि दोस्तों के साथ शराब पीते हुए उनकी आपस में कहासुनी हो गई।

 यह बहुत ही दुखद घटना है।

 लेकिन समझने वाली बात यह है कि सिर्फ यही एक ऐसी घटना नहीं है।

 कभी कुछ रुपयों के लेन-देन में हत्या कर दी जाती है तो कहीं किसी बात पर मन में रंजिश रख कर।

 सड़कों पर तो अगर किसी का वाहन किसी दूसरे के वाहन से टकरा जाए तो भी लोग एक दूसरे को मरने मारने के लिए तैयार हो जाते हैं।

 इसे महानगरीय संस्कृति में भागती दौड़ती जिंदगी का तनाव कहें या खत्म होता आपसी प्रेम एवं भाईचारा, लेकिन है यह बहुत ही चिंताजनक।

 कहीं न कहीं यह समाज में बढ़ती संवेदनहीनता का भी परिचायक है।

 यह विडंबना है कि किसी को दर्द में देखकर भी सामने वाले का दिल नहीं पसीजता।

 इस दिशा में गंभीरता से विचार और स्थिति में सुधार के लिए प्रयास करने की अत्यंत आवश्यकता है।

गौर करने वाली बात है कि अभी कुछ दिन पहले दिल्ली सरकार ने इसी असहिष्णुता को कम करने की दिशा में एक घोषणा भी की थी कि किसी घायल को अस्पताल पहुंचाने पर मददगार को अस्पताल प्रबंधन दो हजार रुपये का पुरस्कार और एक प्रशंसा पत्र देगा।

 उम्मीद की गई थी कि इनाम के लालच में ही सही, मानवीयता को बढ़ावा मिलेगा, लेकिन अभी तक इस योजना का भी सकारात्मक परिणाम सामने नहीं आया है।

 एक अध्ययन में भी सामने आया है कि कई बार लोग हादसों के शिकार या सड़क दुर्घटना के घायलों की भी इसलिए मदद नहीं करते क्योंकि उन्हें पुलिस व प्रशासन द्वारा फंसा दिए जाने का डर लगा रहता है।

 देश की राजधानी होने के बावजूद दिल्ली में होने वाली सड़क दुर्घटनाओं की संख्या भी काफी हैै।

 आंकड़ों के मुताबिक पिछले साल भी दिल्ली में लगभग 85 सौ लोग सड़क दुर्घटनाओं में घायल हुए और इसमें से 16 सौ की मौत हो गई।

 इसमें से कितनों ने ही इसलिए दम तोड़ दिया क्योंकि उन्हें समय पर अस्पताल नहीं ले जाया जा सका।

 ऐसा भी सिर्फ इसीलिए नहीं हो सका क्योंकि मन में संवेदना नहीं उपजी।

 दूसरे को दर्द में देखकर कष्ट होता तो उसे उपचार दिलाने की दिशा में प्रयास अवश्य किया जाता।

यहां हमें यह भी ध्यान रखना चाहिए कि आज जो दूसरों के साथ है, कल को हमारे साथ भी घटित हो सकता है।

 अगर हम किसी की मदद नहीं करेंगे तो हमारी मदद कौन करेगा।

 इसलिए जरूरतमंद की मदद करनी ही चाहिए।

 धैर्य और संयम भी मानवीयता ही नहीं, भारतीय संस्कृति का भी हिस्सा है।

 इस पर अमल होना चाहिए।

 स्थानीय संपादकीय : दिल्ली ।

सौजन्य- दैनिक जागरण।

