नए समीकरणों की सियासत ( दैनिक जागरण : Editorial)।

बिहार में महागठबंधन सरकार के सत्तारूढ़ होते ही सामाजिक राजनीति की एक नई आधारशिला भी रख दी गई।

 इसका कारण महागठबंधन सरकार में नीतीश कुमार की जदयू और लालू यादव की राजद के साथ कांग्रेस का साझीदार होना है।

 यह साझीदारी सामाजिक समीकरणों की एक नई तस्वीर पेश कर रही है।

 नीतीश ने इसके पहले भी साझा सरकार चलाई थी, लेकिन यह साझा सरकार पिछली साझा सरकारों से कई मायनों में भिन्न है।

 एक समय नीतीश और लालू अलग सामाजिक समीकरणों के साथ-साथ अलग सोच और भिन्न तौर-तरीकों वाली राजनीति का नेतृत्व करते थे।

 दोनों के मिलन ने बिहार के राजनीतिक और सामाजिक परिदृश्य को बदलने का काम किया।

 महागठबंधन सरकार का नेतृत्व संभालने के पहले नीतीश 17 साल तक भाजपा के सहयोगी रहे।

 उन्होंने लगभग नौ वर्षो तक उसके साथ गठबंधन सरकार भी चलाई।

 वह 2005 में भाजपा के सहयोग से ही लालू की बिहार में मजबूत राजनीतिक पकड़ को समाप्त करने में सफल रहे थे।

 तब उन्होंने राजद के कुशासन को मुख्य मुद्दा बनाया।

 लालू के 15 साल के शासन में बिहार विकास की दौड़ में पिछड़ता जा रहा था।

 नीतीश ने लोगों को भरोसा दिलाया कि वह बिहार की तकदीर बदल देंगे।

 उनकी बातों पर बिहार की जनता ने इस हद तक भरोसा किया कि दो बार भाजपा-जदयू गठबंधन को सत्ता सौंपी।

, नीतीश ने 2013 के अंत में जब नरेंद्र मोदी के मुद्दे पर भाजपा से अपना नाता तोड़ा था तो शायद उन्होंने भी यह नहीं सोचा होगा कि अपनी राजनीतिक नैया पार लगाने के लिए उन्हें अपने चिर प्रतिद्वंद्वी लालू का सहारा लेना होगा, लेकिन बिहार के जनादेश ने यह साबित कर दिया कि नीतीश के फैसले को जनता ने स्वीकार कर लिया।

 बिहार के इन चुनावों पर नीतीश की तरह लालू का भी राजनीतिक अस्तित्व दांव पर था।

 लगातार चुनाव हारकर राजनीतिक रूप से हाशिये पर पहुंच गए लालू के लिए कुशासन और जंगलराज की अपनी छवि से अकेले दम पर उबर पाना लगभग असंभव था।

 अगर राजद जदयू और कांग्रेस के साथ गठबंधन कर चुनाव में न उतरता तो संभवत: लालू को एक और करारी हार का सामना करना पड़ता।

 शायद उन्होंने भी यह अनुभव किया कि तेजी से आगे बढ़ती भाजपा का सामना करने के लिए उन्हें नीतीश के साथ अपनी प्रतिद्वंद्विता को किनारे रखना होगा।

 बिहार में जो महागठबंधन बना उसके पीछे तीनों घटक दलों-जदयू, राजद और कांग्रेस की अपनी-अपनी राजनीतिक मजबूरी थी, लेकिन इसकी कल्पना शायद इन दलों को भी नहीं रही होगी कि उनका यह प्रयोग इतना सफल सिद्ध होगा।

, नीतीश की महागठबंधन सरकार में उम्मीद के मुताबिक लालू प्रसाद के दोनों बेटों को कोई राजनीतिक अनुभव न होने के बावजूद प्रमुख मंत्रलय मिले हैं।

 दोनों को तीन-तीन मंत्रलय मिले हैं।

 छोटे बेटे को तीन मंत्रलयों के साथ उपमुख्यमंत्री पद भी मिला है।

 इससे यह साबित हो जाता है कि नई सरकार में राजद, विशेषकर लालू प्रसाद के परिवार का खासा प्रभाव है ।

 नीतीश के मंत्रिमंडल पर निगाह डालने से यह भी स्पष्ट हो जाता है कि मंत्रियों के चयन में लालू प्रभावी रहे, क्योंकि वित्त मंत्रलय भी राजद के वरिष्ठ नेता अब्दुल बारी सिद्धीकी को मिला है।

 मंत्रिमंडल में कई वे चेहरे नहीं हैं जिनकी मदद से पिछली बार नीतीश ने अपनी सरकार चलाई थी।

 साझा सरकारों में शामिल दलों को समझौते करने ही पड़ते हैं।

 यह साफ है कि नीतीश को भी समझौते करने पड़े हैं।

 इस सबके बावजूद उनकी सरकार व्यापक सामाजिक जनाधार से लैस दिखती है।

 महागठबंधन सरकार अलग-अलग सामाजिक घटकों के मिलन का परिचायक है।

 यह उम्मीद की जाती है कि बदले हालात में लालू भी खुद को न केवल बदलेंगे, बल्कि नई तरह की सामाजिक राजनीति में ढलेंगे।

, महागठबंधन सरकार का नेतृत्व संभालने के पहले तक नीतीश की राजनीति यादवों के वर्चस्व वाली राजद की सामाजिक न्याय और नजरिये वाली राजनीति से अलग किस्म की रही।

 उन्होंने पिछड़ी जातियों के साथ-साथ अति पिछड़ी जातियों को भी अपनी राजनीति के केंद्र में रखा और उस जनाधार का भी नेतृत्व किया जिसका प्रतिनिधित्व भाजपा विकास के नारे के साथ करती थी।

 विधानसभा चुनाव में भाजपा की ओर से विकास के अपने मूल मुद्दे से हटकर जो राजनीति की गई उससे महागठबंधन को स्वत: ही समाज के ज्यादा बड़े वर्ग का साथ मिल गया।

 अलग-अलग और यहां तक कि एक-दूसरे के प्रतिद्वंद्वी तबके भी एक साथ इसलिए आ मिले, क्योंकि संघ प्रमुख मोहन भागवत ने आरक्षण की समीक्षा की जो जरूरत जताई उसे लालू-नीतीश अच्छे से भुनाने अर्थात यह संदेश देने में सफल रहे कि आरक्षण बचाने के लिए एकजुट होने की जरूरत है।

 परिणाम यह हुआ कि राजद के यादव मतदाताओं के साथ अन्य पिछड़े, अति पिछड़े, दलित, महादलित और मुस्लिम मतदाता मिल गए और महागठबंधन को निर्णायक जनादेश प्राप्त हुआ।

 अब महागठबंधन सरकार के लिए राजनीतिक और सामाजिक रूप से अलग-अलग खेमों में रहे इन जातीय समूहों को एकजुट बनाए रखना किसी चुनौती से कम नहीं, क्योंकि जो अलग-अलग समूह एक साथ आ मिले उनमें कई परपंरागत तौर पर एक-दूसरे के विरोधी भी रहे हैं।

 इन सबको आगे भी एक साथ बनाए रखने के लिए कई तरह के संतुलन साधने होंगे, जो आसान नहीं।

 जहां तक भाजपा की बात है, उसे कई तरह के सबक सीखने होंगे।

 भाजपा को यह स्पष्ट करना होगा कि वह किन मुद्दों के सहारे राजनीति करेगी-उनका जिनका सहारा बिहार के चुनाव में लिया गया या फिर विकास और अपने परंपरागत मुद्दों का।

, नीतीश सरकार का शपथ ग्रहण इस लिहाज से भी महत्वपूर्ण रहा कि देश की राजनीति में भाजपा विरोधी एक नई धुरी उभरती दिखाई दी।

 इस संभावित धुरी में कई प्रमुख भाजपा विरोधी दलों के साथ वे दल भी शामिल होते नजर आ रहे हैं जो भाजपा के सहयोगी होने के बावजूद राजग के घटक दल के रूप में असहज महसूस कर रहे हैं।

 अकाली दल और शिवसेना ऐसे ही दो दल हैं।

 यह स्पष्ट है कि आने वाले समय में कांग्रेस के साथ अथवा उससे अलग भाजपा विरोधी एक मोर्चा सामने आ सकता है।

 इस मोर्चे का एकमात्र उद्देश्य भाजपा को केंद्र की सत्ता से हटाना होगा।

 कांग्रेस भी बिहार के नतीजों को अपने लिए संजीवनी की तरह देख रही है।

 भाजपा विरोधी संभावित मोर्चे को लेकर कुछ पेचीदगियां भी हैं।

 कई दल ऐसे हैं जिनकी राजनीति कांग्रेस विरोध पर आधारित है।

 ममता बनर्जी की तृणमूल कांग्रेस, उत्तर प्रदेश की सपा-बसपा किस तरह भाजपा विरोध के नाम पर कांग्रेस के साथ तालमेल कर सकती हैं, यह देखने वाली बात होगी।

, पश्चिम बंगाल और उत्तर प्रदेश उन राज्यों में शामिल हैं जहां अगले साल-दो साल में विधानसभा चुनाव होने हैं।

 इन दोनों ही राज्यों में कांग्रेस का जनाधार खिसक गया है।

 इन राज्यों में भाजपा के खिलाफ बनने वाले गठबंधनों से कांग्रेस को तो फायदा हो सकता है, लेकिन तृणमूल कांग्रेस अथवा सपा-बसपा दूरगामी नजरिये से कांग्रेस का साथ लेना शायद ही पसंद करें।

 उत्तर प्रदेश में चुनाव में अभी कुछ समय है, लेकिन पश्चिम बंगाल के चुनाव के लिए राजनीतिक गुणा-भाग जल्द आरंभ हो जाएगा।

 चूंकि बिहार के प्रयोग ने राजनीतिक दलों को सामाजिक ध्रुवीकरण का एक अवसर दे दिया है इसलिए यह संभव है कि कई दल अपनी पुरानी प्रतिद्वंद्विता को किनारे रखकर भाजपा को राजनीतिक हाशिये पर ले जाने के लिए गठबंधन करने में संकोच न करें।

-संजय गुप्त।

सौजन्य :- दैनिक जागरण , 22.11.2015।

