टकराव की आशंका (दैनिक जागरण)।

मुख्यमंत्री ममता बनर्जी ने जिस तरह कहा है कि वह राज्य में भाजपा को बढऩे नहीं देंगी उससे राजनीतिक टकराव की आशंका बढ़ गई है।

 ममता ने साफ तौर पर कहा है कि भाजपा चाहे जो कुछ भी कर ले बंगाल में उसकी दाल गलने वाली नहीं है।

 उन्होंने अपने सभी नेताओं को भाजपा से मुकाबले के लिए जमीन स्तर पर तैयारी शुरू करने का निर्देश दिया है।

 सुश्री बनर्जी ने ऐसे समय में तृणमूल कांग्रेस कोर कमेटी की बैठक कर पार्टी नेताओं को यह निर्देश दिया है जब भाजपा अध्यक्ष अमित शाह समेत पार्टी के 40 बड़े नेता बंगाल दौरा पर आनेवाले हैं।

 बंगाल दौरे पर आनेवाले भाजपा के शीर्ष नेताओं में गृह मंत्री राजनाथ सिंह, स्मृति इरानी, उमा भारती, रविशंकर प्रसाद और पूनम महाजन आदि नाम शामिल हैं।

 6 अप्रैल से बंगाल में भाजपा नेताओं का आगमन शुरू हो जाएगा और वे 14 अप्रैल तक रहेंगे।

 इस दौरान वे महानगर समेत राज्य के विभिन्न जिलों में प्रदेश भाजपा द्वारा आयोजित सभा में भाग लेंगे।

 प्रदेश भाजपा ने 12 अप्रैल को महानगर में महाजुलूस का आयोजन किया है जिसमें पार्टी के शीर्ष नेता शामिल होंगे।

 जाहिर है उत्तर प्रदेश में शानदार जीत हासिल करने के बाद भाजपा का उत्साह बढ़ा है और वह पश्चिम बंगाल समेत पूर्वोत्तर भारत में भी अपनी राजनीतिक जमीन पुख्ता करने की तैयारी में है।

 लेकिन मुश्किल यह है कि तृणमूल सुप्रीमो ममता बनर्जी भाजपा के लिए राज्य में एक इंच भी जमीन छोडऩे को तैयार नहीं है।

 ममता ने आरोप लगाया है कि भाजपा राज्य में सांप्रदायिकता फैला रही है।

 वह सांप्रदायिकता के आधार पर लोगों में धार्मिक भेद-भाव फैला कर आगे बढऩा चाहती है।

 लेकिन बंगाल में उसकी मंशा पूरी नहीं होगी।

 ममता ने भाजपा और केंद्र सरकार की जनविरोधी नीतियां लागूू करने के विरोध में अपने पार्टी नेताओं को जोरदार अभियान शुरू करने का निर्देश दिया है।

 ममता ने भाजपा की सांप्रदायिक नीतियों पर पार्टी के वरिष्ठ सांसद सुखेंदू शेखर राय को एक पुस्तिका तैयार करने का निर्देश दिया जिसे आम लोगों में वितरित किया जाएगा।

 ऐसी स्थिति में राजनीतिक टकराव बढ़ सकता है।

 ऐसे में दोनों पार्टियों के नेताओं को संयम बरतना होगा ताकि हिंसा जैसी कुछ घटना न घटे और सांप्रदायिक सद्भाव को आघात नहीं पहुंचे।

 किसी का भी राजनीतिक एजेंडा शांति व्यवस्था से ऊपर नहीं होना चाहिए।

(जाहिर है उत्तर प्रदेश में शानदार जीत हासिल करने के बाद भाजपा का उत्साह बढ़ा है और वह पश्चिम बंगाल समेत पूर्वोत्तर भारत में भी अपनी राजनीतिक जमीन पुख्ता करने की तैयारी में है)।

 स्थानीय संपादकीय : पश्चिम बंगाल , सौजन्य- दैनिक जागरण।

