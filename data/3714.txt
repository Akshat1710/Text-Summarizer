धर्म से पहले देश (पत्रिका)।

विदेश मंत्री सुषमा स्वराज ने वही कहा, जो किसी भी मंत्री को कहना चाहिए।

 मुसलमानों को ज्यादा वीजा दिए जाने के आरोपों पर सुषमा ने सही कहा कि सभी भारतीय उनके हैं और जाति-धर्म उनके लिए कोई मायने नहीं रखता।

 रखना चाहिए भी नहीं, क्योंकि वे किसी पार्टी विशेष की नहीं बल्कि समूचे देश की मंत्री हैं।

 विदेश मंत्री रहते हुए सुषमा स्वराज ने जिस तरह देशवासियों के लिए काम किया है उससे दूसरे मंत्रियों को भी सीख लेनी चाहिए।

विदेशों में फंसे भारतीयों को छुड़ाने का मामला हो या भारतीय तिरंगे वाले डोरमेट बेचने वाली कंपनी को फटकार लगाने का मुद्दा हो, सुषमा ने बखूबी अपने काम को अंजाम दिया है।

 हिन्दू और मुसलमान के नाम पर देश को बांटने के नाम पर कुछ ताकतें शुरू से सक्रिय रही हैं।

 अधिकांश राजनीतिक दलों में कुछ ऐसे लोग मौजूद हैं जो किसी भी मुद्दे को धर्म से जोड़कर राजनीतिक रोटियां सेंकने से बाज नहीं आते।

 आजादी के बाद से देश ने हर मोर्चे पर तरक्की के नए सोपान तय किए हैं।

 दुनिया भर में अपनी पहचान भी बनाई है।

बावजूद इसके यदि राजनीतिक दल तनिक और उदारता दिखाते तो देश अनेक समस्याओं से निजात पा सकता था।

 धर्म के नाम पर हमारे देश ने अनेक बवाल देखे और झेले हैं।

 आजादी के समय भी और उसके बाद के समय में भी।

 हजारों लोगों को साम्प्रदायिक दंगों की आग में झुलसने को मजबूर भी होना पड़ा।

अरबों-खरबों रुपए की सम्पत्ति भी इन साम्प्रदायिक दंगों में तबाह हुई।

 साथ ही देश में अविश्वास का ऐसा माहौल पनपा जो घटने की बजाय दिनोंदिन बढ़ता ही गया।

 वर्तमान समय की जरूरत उस माहौल को शांत कर सभी 133 करोड़ भारतीयों में भारतीयता की भावना जागृत करने की है।

 हर देशवासी धर्म से पहले अपने देश के बारे में सोचे।

 और ये सब तभी संभव है जब सिर्फ सरकार ही नहीं बल्कि सभी राजनीतिक दल और नेता इसी के अनुरूप आचरण भी करें।

 देशवासियों के सामने इसका उदाहरण पेश करें।

विदेश मंत्री के नाते सुषमा स्वराज ने यही किया है।

 संकीर्ण राजनीतिक सोच किसी भी राजनीतिक दल या नेता को कुछ समय के लिए फायदा तो पहुंचा सकती है लेकिन उसका कद नहीं बढ़ा सकती।

 इतिहास में लम्बे समय तक उसे ही याद रखा जाता है जिसने सबको साथ लेकर चलने का काम किया हो।

सौजन्य- पत्रिका।

