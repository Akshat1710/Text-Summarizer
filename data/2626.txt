नोटबंदी के पश्चात कैसा हो आम बजट और उसका मूल्यांकन।

 (बिजनेस स्टैंडर्ड)।

इस बारे में कोई चूक नहीं होनी चाहिए।

 वर्ष 2017-18 का केंद्रीय बजट पेश होने में एक पखवाड़े से भी कम वक्त रह गया है।

 प्राथमिक तौर पर इसका मूल्यांकन इस आधार पर होना चाहिए कि नोटबंदी के बाद सरकार को क्या करने की आवश्यकता है।

 अगर यह मान लिया गया कि नोटबंदी के प्रभाव से व्यापक तौर पर निपटने में सफलता मिली है और शुरुआती झटकों से उबरकर अर्थव्यवस्था में दोबारा उछाल आ रही है, तो शायद यह बजट के जरिये अंजाम दिए जाने वाले व्यापक एजेंडे की अनदेखी होगी।

नोटबंदी के प्रमुख लक्ष्यों में से एक था काले धन की रोकथाम।

 करीब 97 फीसदी विमुद्रीकृत नकदी के बैंकों में वापस आ जाने का अर्थ है कि इस मोर्चे पर कोई प्रगति नहीं हो सकी है।

 शायद अंतिम आंकड़ा इससे अलग हो लेकिन फिर भी यह पहले अनुमानित 70 फीसदी तो नहीं ही होगी।

 नोटबंदी के एक या दो सप्ताह के भीतर सरकार ने सर्वोच्च अदालत से कहा था कि 15.44 लाख करोड़ रुपये की विमुद्रीकृत मुद्रा में से 4-5 लाख करोड़ रुपये के नोट वापस नहीं आएंगे।

 लेकिन बाद में पता चला कि ऐसा नहीं हो रहा।

, यह सच है कि बैंकों में वापस आई सारी नकदी वैध नहीं है।

 आयकर विभाग जमा राशि की जांच करने में लगा है।

 पर सरकारी अधिकारियों के संकेत को मानें तो चार-पांच लाख करोड़ रुपये की राशि को काला धन घोषित किया जाएगा।

 सरकार को इससे राहत मिल सकती है लेकिन उसे यह पता होगा कि काले धन की जड़ पर प्रहार करने में वह विफल रही है।

 नोटबंदी का दूसरा लक्ष्य सरकार ने कुछ दिन के बाद घोषित किया।

 वह था डिजिटल लेनदेन को बढ़ावा देना और आर्थिक गतिविधियों में नकदी का चलन कम करना।

 अगर नीतियों के सावधानीपूर्वक और समझदारी के साथ चरणबद्घ क्रियान्वयन से यह लक्ष्य हासिल होता है तो इससे भारतीय अर्थव्यवस्था में मूलभूत बदलाव आ सकता है और अर्थव्यवस्था के समांतर काले धन की व्यवस्था पर प्रहार कर उसे एक नई दिशा दे सकता है।

 लेकिन नोटबंदी की वजह से मची उथलपुथल से भी इनकार नहीं किया जा सकता है।

 इसकी वजह से उपजी समस्याओं और आने वाले महीनों में हालात में सुधार की गति के बारे में कोई अनुमान नहीं लगाया जा सकता है।

 यानी वित्त मंत्री अरुण जेटली के चौथे बजट की सफलता या विफलता काफी हद तक इस बात पर निर्भर करेगी कि वह मौजूदा हालात का इस्तेमाल अर्थव्यवस्था के स्थायी लाभ सुनिश्चित करने के लिए किस तरह करते हैं।

, प्रश्न यह है कि 1 फरवरी को बजट पेश करते समय जेटली को क्या करना चाहिए।

 सबसे अहम बात, उनको काले धन से जंग और डिजिटल लेनदेन के फायदे गिनाने तक सीमित नहीं रहना चाहिए।

 बल्कि उनको बजट में ऐसे तमाम उपाय पेश करने चाहिए जो अधूरे काम को पूरा करते दिखें।

 यहां संदर्भ काले धन की उत्पत्ति और सकल घरेलू उत्पाद में नकदी की हिस्सेदारी कम करने से है।

, दिक्कत यह है कि 31 दिसंबर को प्रधानमंत्री नरेंद्र मोदी के राष्ट्र के नाम संबोधन ने यह प्रभाव उत्पन्न किया कि कर वंचकों को दंडित किया जाएगा लेकिन काले धन के मोर्चे पर कोई नया कदम नहीं उठाया जाएगा।

 लगा कि अब ऐसी तमाम रियायतें देने का वक्त है जो नोटबंदी से पीडि़त नागरिकों के लिए राहत लेकर आएं।

 जेटली को नीतिगत कदम उठाकर इस भावना से निपटना होगा।

 वह राजकोषीय और गैर राजकोषीय उपायों की मदद से ऐसा कर सकते हैं।

 यह याद रखिए कि सालाना बजट की कवायद केवल कर बदलावों या वित्तीय वक्तव्य पेश करने की नहीं है बल्कि यह जरूरी आर्थिक नीतियों की घोषणा का भी वक्त है।

, जेटली को पांच क्षेत्रों पर ध्यान देना चाहिए।

 पहला, वह चुनावी फंडिंग, राजनीतिक दलों के वित्तीय लेनदेन और उनके चंदों को पारदर्शी बनाने की सरकारी कार्य योजना पेश कर सकते हैं।

 राजनीतिक दलों के नकद चंदे की सीमा में पहले ही कुछ बदलाव किया जा चुका है।

 अब वक्त आ गया है कि किसी भी नेता या दल के नकद चंदा लेने पर कानूनी रोक लगाई जाए।

 इससे पहले निर्वाचन आयोग समेत सभी पक्षकारों से चर्चा कर लेनी चाहिए।

, दूसरा, आमतौर पर यह सभी मानते हैं कि अचल संपत्ति क्षेत्र के लेनदेन से काला धन उपजता है।

 अगर इस क्षेत्र में एक राष्ट्रीय कानून पेश किया जा सका तो बिल्डरों को अनुशासित किया जा सकेगा।

 शायद जेटली के लिए वक्त आ गया है कि वह कम से कम केंद्र राज्य मशविरा प्रक्रिया की शुरुआत करें जिससे अचल संपत्ति के लेनदेन में स्टैंप शुल्क को कम किया जा सके और सर्किल दरों को सुसंगत बनाया जा सके।

 यह काम सभी बड़े कस्बों और शहरों में करना होगा ताकि उनका बाजार मूल्य निर्धारित हो सके।

, तीसरी बात, एक खास मात्रा से अधिक सोना खरीदने के लिए नकद लेनदेन पर रोक लगनी चाहिए।

 ऐसी सीमा विभिन्न क्षेत्रों में हर उच्च मूल्य लेनदेन के लिए तय की जा सकती है।

 होटलों और रेस्तराओं में भी एक खास सीमा से अधिक के बिल को केवल चेक या कार्ड से चुकाने की व्यवस्था होनी चाहिए।

 चौथी बात, जेटली को न केवल कर दरों को कम करके तार्किक बनाना चाहिए बल्कि कर प्रशासन में भी सुधार लाना चाहिए।

 ऐसी कोई वजह नहीं है कि डिजिटल पहल का प्रभाव कर अधिकारियों पर न पड़े और जिसके चलते कर निगरानी और कर का आकलन न्यूनतम दिक्कतों के साथ हो सके।

, आखिर में, वित्त मंत्री को अर्थव्यवस्था में चलन के लिए उच्च मूल्य की नकदी के आदर्श स्तर के बारे में निर्णय लेना चाहिए।

 अगर अर्थव्यवस्था में 8 नवंबर के पहले चल रही पूरी नकदी लौट आती है तो डिजिटल लेनदेन के लिए हुई पहल नकारात्मक साबित हो सकती है।

 जेटली को इस विषय पर समझदारी से निर्णय लेना चाहिए और बजट इसकी योजना तैयार करने के लिए उचित मंच है।

, – ए के भट्टाचार्य।

सौजन्य- बिजनेस स्टैंडर्ड।

