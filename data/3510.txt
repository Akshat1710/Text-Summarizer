भारत में अस्वीकार्य स्तर तक पहुंचती विषमता (दैनिक भास्कर )।

आर्थिक गैर-बराबरी दुनियाभर में बढ़ी है, इस कठोर सच्चाई से तो सभी परिचित हैं, लेकिन भारत में यह खाई कितनी चौड़ी हो चुकी है, उसका अंदाजा शायद पहली बार लगा है।

 क्रेडिट सुइसे नामक एजेंसी की वैश्विक धन के बंटवारे के बारे में जारी रिपोर्ट से सामने आया है कि भारत में सबसे धनी एक फीसदी आबादी के पास देश का 53 प्रतिशत धन है।

 इसके उलट 50 प्रतिशत गरीब जनता के पास देश की सिर्फ 4.1 प्रतिशत संपत्ति है।

 साफ है, सामाजिक-आर्थिक न्याय के सरकारों के तमाम दावों के बावजूद गैर-बराबरी तेजी से बढ़ रही है।

 परिणाम है कि साल 2000 में सबसे धनी 10 फीसदी लोगों के पास देश की 36.8 प्रतिशत संपत्ति थी, जो आज 65.9 फीसदी तक पहुंच गई है।

, गौरतलब है कि 2000 से 2015 की अवधि में पहले राष्ट्रीय जनतांत्रिक है, अवधि में पहले राष्ट्रीय जनतांत्रिक गठबंधन, फिर दस वर्ष तक यूपीए और पिछले 16 महीनों से फिर एनडीए शासन में है।

 यानी चाहे जिस विचारधारा की भी सरकार आई, आर्थिक रुझान एक जैसे ही रहे।

 गैर-बराबरी अक्सर समाज में अशांति और राजनीतिक उथल-पुथल की वजह बनती है।

 अमेरिका और यूरोप में हाल के वर्षों में विषमता सबसे बड़ा राजनीतिक मुद्‌दा बनकर उभरी है।

 वहां के राजनीतिक दल एक फीसदी बनाम 99 फीसदी की बहस में हस्तक्षेप करने और गैर-बराबरी घटाने वाली नीतियां घोषित करने के लिए मजबूर हुए हैं।

, भारत में अब तक यह मुद्‌दा बहुत चर्चित नहीं था, लेकिन अनुमान लगाया जा सकता है कि ताजा रिपोर्ट के बाद इस पर बहस टालना संभव नहीं होगा।

 असल में भारत में गैर-बराबरी अमेरिका से अधिक हो चुकी है।

 अमेरिका में टॉप एक प्रतिशत आबादी के पास देश का 37.3 फीसदी धन होने की बात सामने आई है।

 भारत में हालत यह है कि जितना राष्ट्रीय धन पैदा हो रहा है, उसका बहुत बड़ा हिस्सा चंद लोगों की तिजोरी में जा रहा है।

 ताजा रिपोर्ट के मुताबिक 2000-15 के बीच भारत में 2.284 खरब डॉलर धन पैदा हुआ, जिसका 61 प्रतिशत हिस्सा सर्वोच्च एक प्रतिशत जनसंख्या के पास चला गया।

 टॉप 10 प्रतिशत आबादी के पास कुल उत्पन्न राष्ट्रीय धन का 81 प्रतिशत भाग गया।

 इन तथ्यों के मद्‌देनजर क्या इसमें कुछ अस्वाभाविक है कि देश की बहुतेरी जनता फटेहाल नजर आती है।

 सरकारों और सियासी पार्टियों को इस समस्या को गंभीरता से लेना चाहिए।

 संसाधनों और धन का न्यायपूर्ण पुनर्वितरण कैसे हो, यह सवाल अब प्राथमिक महत्व का हो गया है।

