गतिरोध का दोषी कौन।

 (राष्ट्रीय सहारा)।

संसद में किसी मुद्दे पर बातचीत का अर्थ यह होता है कि देश के आम मतदाता अपने प्रतिनिधियों के जरिये आपस में किसी मसले पर बात कर रहे हैं।

 चुनाव रोज-ब-रोज नहीं हो सकते हैं।

 चुनाव में बहुमत को भी निर्धारित करने का एक ही आधार बन सकता है।

 हमारे देश में यह आधार है कि जिस उम्मीदवार को क्षेत्र विशेष में उम्मीदवारों के बीच में सबसे ज्यादा मत मिलता है उसे बहुमत मान लिया जाए।

 इसका अर्थ यह कतई नहीं होता है कि उस बहुमत का लोगों की राय से वास्तविक तालमेल हो।

 लेकिन एक व्यवस्था तो बनानी होती है और संसदीय बहुदलीय लोकतंत्र में बहुमत के लिए यही पैमाना काम करता है।

 इस तरह से संसदीय बहुदलीय लोकतंत्र बेहद जटिल प्रक्रिया है।

 इसमें एक सबसे बड़ी दिक्कत यह होती है कि यदि चुनाव आयोग द्वारा बहुमत का प्रमाण पत्र पा लेने वाला यह समझे कि वह वास्तविक बहुमत का प्रतिनिधित्व करता है तो फिर संसदीय बहुदलीय लोकतंत्र का क्षरण शुरू हो जाता है।

 संसद में दलों के प्रतिनिधियों के बीच बातचीत; लोगों के बीच बातचीत है, यह समझ संसद बिल्कुल ही भूल चुका है।

 कई बार दल संसद में गिरोह के रूप में दिखाई देने लगते हैं।

 वैसे गिरोह जो अपने पास उपलब्ध असलहों और बल को ही सबसे ताकतवर मानते हैं और उसके आधार पर अपना एकछत्र राज बनाने के मद में चूर दिखते हैं।

 आखिर क्या कारण है कि पिछले लगभग तीन दशकों से संसद के नहीं चलने का असर राजनीतिक पार्टयिों के भीतर सुधार करने पर नहीं पड़ता दिखाई दे रहा है।

 जैसे लगता है कि संसद का सत्र का चलना और नहीं चलना; और संसद के लिए चुनाव के बीच कोई रिश्ता ही नहीं है।

 दरअसल, संसदीय राजनीति में एक बड़ी दिक्कत यह हो गई है कि चुनाव पार्टयिां नहीं लड़ रही हैं।

 संसदीय चुनाव अब कोई वैसा नेता लड़ता है, जो करिश्माई हो और उसी नेता का प्रतिनिधि चुनाव में उतरता है।

 जैसे देवकांत बरुआ ने जब कहा कि ‘‘इंदिरा ही भारत है और भारत ही इंदिरा है’ तो यह बहुदलीय लोकतंत्र के संसद के पतन का चरमकाल तक पहुंचने की शुरुआत थी।

 आज हम यह कह सकते हैं कि मोदी ही संसद हैं और संसद ही मोदी है।

 मोदी कुल वैध मतदान के महज 31 फीसद मत से ऐसे ताकतवर नेतृत्व के रूप में उभरे कि लोक सभा में 10 फीसद सीट पाने वाला विपक्ष भी नहीं है।

 इस स्थिति की कल्पना करने के लिए इस तय पर गौर करना चाहिए।

 1967 में कांग्रेस को कुल वैध मतदान का केवल 40.8 प्रतिशत मत मिला था और वह 520 सीटों में 283 सीटें जीतने में कामयाब हो गई थी।

 1967 के बाद देश में नीचे से ऊपर तक जबरदस्त असंतोष पैदा हुआ।

 किसान विद्रोह, नक्सलवादी विद्रोह से कर नौ राज्यों में संविद सरकारों के गठन की स्थिति पैदा हुई थी।

 कांग्रेस को 1952 के बाद राज्यों में पहली बार इतनी बड़ी पराजय का सामना करना पड़ा था।

 इंदिरा गांधी ने इस असंतोष को ‘‘गरीबी हटाओ’ के नारे से और बांग्लादेश का निर्माण कराकर चुनाव के अनुकूल राष्ट्रवाद का माहौल तैयार कर लिया।

 लेकिन आखिरकार वे उस जीत को भी संभाल नहीं सकी।

 उससे लोकतंत्र को मजबूत नहीं किया जा सका बल्कि इंदिरा गांधी को आपातकाल का सहारा लेना पड़ा।

 उन्होंने संसद को अर्थहीन बना दिया था।

 मोदी के कामकाज की अपनी शैली है।

 उन्हें अब तक एक प्रदेश में राज करने और वहां के मतदाताओं को मैनेज करने का अनुभव रहा है।

 यदि प्रधानमंत्री के रूप में मोदी के अब तक के कामकाज की समीक्षा करें तो उन पर सबसे बड़ा आरोप यही लगता रहा है कि वे संसद का सम्मान नहीं करते हैं।

 वे संसद में घुसते हुए नतमस्तक होते हैं और संसद को मंदिर करार देते हैं; लेकिन संसद पंचायत स्थल है और मंदिर पंचायत से दूर स्थित होते हैं।

 संसदीय लोकतंत्र में चुनाव में वैध मतदान का सबसे ज्यादा मत हासिल कर लेने का अर्थ यह कतई नहीं माना जा सकता है कि पांच साल के दौरान तकनीकी तौर पर बहुमत पाने वाला नेतृत्व जो चाहे फैसला करता है; उसे संसद का फैसला मान लिया जाए।

 पांच वर्षो में बीस बार संसद बैठती है तो इसका अर्थ यह है कि गतिशील समाज में रोज-ब-रोज बैठकों की जरूरत महसूस होती है।

 देश पूरी दुनिया का हिस्सा होता है और स्थितियां-परिस्थितियां बदलती रहती हैं और उन बदली हुई परिस्थितियों में आपस में विचार-विमर्श की जरूरत होती है।

 आखिर किस बात पर संसद में बहस नहीं हो रही है।

 प्रधानमंत्री ने हजार रुपये और पांच सौ रुपये के नोट बंद करने का फैसला कर लिया।

 इंदिरा गांधी ने जैसे रेडियो से आपातकाल का ऐलान किया था, उसी तरह से उन्होंने रेडियो और टेलीविजन से नोट वापसी का ऐलान कर दिया।

 1947 के बाद यह एकलौता ऐसा फैसला है, जिससे पूरी आबादी प्रभावित हुई है।

 संसद का सत्र शुरू होने से महज आठ दिन पहले पीएम ने इतना बड़ा फैसला देश पर लाद दिया और उसके तत्कालिक तौर पर बुरे नतीजे सामने आ रहे हैं।

 प्रधानमंत्री आशा कर रहे है कि इसके बाद अच्छे दिन आएंगे।

 लेकिन तत्कालिक बहस से भविष्य की संभावनाओं की आड़ लेकर बचा नहीं जा सकता है।

 इस अच्छे दिन का भरोसा भी वे संसदीय लोकतंत्र में संसद के जरिये ही दिला सकते हैं।

 समीक्षा करनी चाहिए कि संसद को बहस की जगह के बदले सांसदों के धरनास्थल में बदलने में किसकी भूमिका रही है।

 वास्तविक बहुमत का जो सम्मान करेगा, वह बहस से भागेगा नहीं।

 संसद बहस से भाग रही है तो जिले-जिले में जन संसद को बुलाने से भी विपक्ष बचने की कोशिश नहीं करेगा।

 यदि पार्टी के भीतर तकनीकी स्तर पर बहुमत हासिल कर लेने में महारत हासिल करना उद्देश्य हो जाए तो पार्टी का संसद के प्रति सम्मान नहीं होगा।

 तकनीकी स्तर पर बहुमत जुटा लेने से प्रधानमंत्री बना जा सकता है, लेकिन लोक का नेता तकनीकी बहुमत नहीं बनाता है।

 बहुदलीय संसदीय लोकतंत्र नेतृत्व से ही उदारता की जरूरत महसूस करता है क्योंकि वह नेतृत्व है।

, – अनिल चमड़िया।

सौजन्य – राष्ट्रीय सहारा।

