अधूरी उम्मीदों का प्रदेश ( दैनिक जागरण)।

कुछ समय पूर्व उत्तर प्रदेश के बुलंदशहर जिले में हाईवे पर घटी दुष्कर्म की झकझोर देने वाली घटना ने सभी राजनीतिक दलों को जैसे सोते से जगा दिया और उन्हें नैतिकता का प्रदर्शन करने पर मजबूर कर दिया।

 हालांकि उन सभी दलों की नजरें उत्तर प्रदेश के आगामी विधानसभा चुनाव पर टिकी थीं।

 अर्थशास्त्र में रुचि और आर्थिक नीतियों के आम आदमी के कल्याण पर पड़ने वाले प्रभाव पर नजर रखने वाले एक गैर राजनीतिक व्यक्ति के रूप में मुङो मौजूदा राजनीतिक रुख उत्तर प्रदेश जैसे राज्य के जमीनी हालात से बिल्कुल अलग प्रतीत होता है।

 कानून एवं व्यवस्था के ध्वस्त होने, व्यापक आर्थिक बदहाली और उभरती सामाजिक बुराइयों की स्थिति में जब भी ऐसी दुर्भाग्यपूर्ण घटनाएं घटती हैं तो यह जरूरी होता है कि पीड़ितों और उनके परिवारों को तत्काल राहत पहुंचाई जाए और उन समस्याओं को दूर करने के लिए ठोस कदम उठाया जाए।

 इसमें कोई दो राय नहीं कि कानून एवं व्यवस्था की बदहाली को सर्वोच्च प्राथमिकता देकर दुरुस्त करने की दरकार होती है, जबकि आर्थिक अभाव के कारणों को खोजने के लिए गहराई से जांच-पड़ताल करने की जरूरत होती है।

 इसी तरह सामाजिक बुराइयां और राजनीतिक अस्थिरता भले ही यकायक पूर्ण रूप से समाप्त नहीं हों, लेकिन उन्हें धीरे-धीरे खत्म करने की सफल कोशिश करनी पड़ती है।

, यदि निष्पक्ष विश्लेषण करें तो इन सब समस्याओं के मूल कारणों में आर्थिक बदहाली नजर आएगी।

 यदि सरकार और दूसरी राजनीतिक पार्टियां वास्तव में लोगों के कल्याण के प्रति गंभीर हैं और अगले चुनाव में सफल होना चाहती हैं तो उन्हें सोशल इंजीनियरिंग के जरिये क्षणिक सत्ता लाभ हासिल करने के बजाय राज्य के आर्थिक विकास और लोगों को आर्थिक बदहाली और गरीबी से निकालने के लिए ठोस और व्यावहारिक योजना बनाने पर काम करना चाहिए।

 मेरा जन्म, लालन-पालन और पढ़ाई-लिखाई सभी उत्तर प्रदेश में हुई थी।

 नौकरी की वजह से मुङो दूसरी जगहों पर जाना पड़ा।

 मेरी जड़ें मुङो भावनात्मक रूप से राज्य से जुड़ने को मजबूर करती हैं।

 मैं यदा-कदा राज्य के लोगों से संपर्क करता रहता हूं।

 हालांकि सरकारी नौकरी से सेवानिवृत्ति होने के बाद इसकी आवृत्ति और बढ़ गई है।

 लोगों से संवाद के दौरान जितनी भी घटनाओं का जिक्र होता है उसका सार यही है कि उत्तर प्रदेश की आर्थिक स्थिति महाराष्ट्र, गुजरात, तमिलनाडु, कर्नाटक, पंजाब, हरियाणा आदि राज्यों की तुलना में अच्छी नहीं है।

 बड़ी आबादी लगातार गरीब, बेरोजगार और वंचित रहने को मजबूर है।

 उनके परिवारों के पास उस मात्र में कृषि भूमि भी नहीं है कि उसके जरिये वे अपनी जीविका के न्यूनतम साधन जुटा सकें।

 सत्ता पाने की लालसा में राजनीतिक पार्टियां ऐसे लोगों को अपने हथियार के रूप में देखती हैं।

 इस प्रवृत्ति में सामाजिक ताने-बाने को चोट पहुंचाने की क्षमता होती है।

 राजनीतिक वर्ग की कोशिश किसी सामाजिक विखंडन और बंटवारे को अपने हित में भुनाने की होती है।

 अपने निर्वाचन क्षेत्रों में खुद को मजबूती प्रदान करने के लिए सामाजिक सौहाद्र्र की कीमत पर गड़े मुर्दे उखाड़े जाते हैं।

, 2014 के लोकसभाचुनाव के नतीजे एक ठोस और संगठित दृष्टिकोण का विलक्षण प्रदर्शन थे।

 इसमें आर्थिक खुशहाली की चाहत छिपी थी।

 भारत की पूरी जनता जो आर्थिक विकास चाहती है, वही उत्तर प्रदेश भी चाहता है।

 मौजूदा सरकार अब तक उठाए गए कदमों और पूर्ण तथा अपूर्ण योजनाओं के बारे में जनता को बताने के लिए आक्रामक विज्ञापन अभियान चला रही है, लेकिन जमीनी हालात में मामूली परिवर्तन भी नहीं आया है।

 मैं न सिर्फ उत्तर प्रदेश की जनता के हितों के लिए, बल्कि सत्ता पाने की दौड़ में शामिल राजनीतिक वर्ग के हितों के लिए भी उत्तर प्रदेश के आर्थिक विकास के बारे में सोचने, योजना बनाने और बात करने की वकालत करूंगा।

 शुरुआत घोषणापत्र से होनी चाहिए।

 उसका निर्माण कुछ इस तरह से होना चाहिए कि परिवर्तन का रास्ता निकलता दिखाई दे।

 उनके घोषणापत्र का पहला अध्याय सामाजिक ढांचे जैसे-शिक्षा, स्वास्थ्य, स्वच्छता और आवास से जुड़ी समस्याओं को खत्म करने से संबंधित होना चाहिए।

 दूसरा अध्याय इस बात पर केंद्रित होना चाहिए कि वे आर्थिक भागीदारी जैसे-रोजगार, स्वरोजगार या उद्यमशीलता को कैसे बढ़ावा देंगे।

, तीसरा अध्याय भौतिक (बुनियादी) संरचना जैसे-रेल, सड़क, हवाई और जल यातायात को बढ़ाने और संचार संबंधी समस्याओं को दूर करने पर होना चाहिए।

 चौथा अध्याय पहले, दूसरे और तीसरे अध्याय में वर्णित योजनाओं के लिए संसाधन जुटाने के तौर-तरीकों पर केंद्रित होना चाहिए।

 पांचवें अध्याय में पहले, दूसरे, तीसरे और चौथे अध्याय का वर्गीकरण होना चाहिए।

 इसमें एक अलग से कॉलम जोड़कर उसमें सभी योजनाओं का ब्योरा दिया जाना चाहिए और उनके पूर्ण होने की तिथि अंकित होनी चाहिए।

 इसके साथ ही इन योजनाओं के राज्य के लोगों और अर्थव्यवस्था पर पड़ने वाले प्रभाव के बारे में भी बताया जाना चाहिए।

 अगले अध्याय में बताया जाना चाहिए कि जो संसाधन जुटाए जाएंगे उनका उपयोग कैसे किया जाएगा।

 अंतिम अध्याय में इस बात का जिक्र होना चाहिए कि योजनाओं को पूरा करने के लिए राजनीतिक नेतृत्व और नौकरशाही वर्ग किस तरह अपनी जवाबदेही और जिम्मेदारी का निर्वाह करेगा।

, यदि इस तरह का घोषणापत्र शुरू में बना लिया जाता है और चुनाव के दौरान इसका प्रयोग किया जाता है तो इस बात की बहुत संभावना है कि उस राजनीतिक पार्टी पर बड़ी संख्या में मतदाता दांव आजमाएंगे।

 आईपैड, कंप्यूटर, साइकिल, मोबाइल, टेलीफोन आदि राजनीतिक प्रलोभनों से जमीनी हालात नहीं सुधरेंगे।

 उभरता आकांक्षी समाज देश की अर्थव्यवस्था में सक्रिय भागीदारी के जरिये एक सभ्य और सम्मानजनक जीवन चाहता है, वह दान और खैरात पाने के लिए कतार में खड़े होने के लिए तैयार नहीं है।

 वर्षो से अपनाए जा रहे जाने-पहचाने सामान्य जुमले या कानून एवं व्यवस्था की बदहाली या मौजूदा सत्ताधारी वर्ग के कामों-करतूतों के राग उन्हें अब शायद आकर्षित नहीं करने वाले।

 अब चुनाव नजदीक आ रहा है।

 उनके पास वोट की ताकत है, जिसके जरिये वे राजनीतिक वर्ग को कड़ा जबाव दे सकते हैं कि आप पूर्व में अपने वायदे से मुकरे और अब मैं आपका विकल्प चुनने जा रहा हूं।

 तथाकथित सामाजिक, राजनीतिक और आर्थिक चिंतकों को आम आदमी को पारंपरिक राजनीतिक चालबाजियों में फंसने से रोकना चाहिए।

 मतदाताओं को भी विकल्प खोजना चाहिए।

 उन्हें उस नेता के हाथों राज्य की कमान सौंपनी चाहिए जिसके बारे में वे समझते हैं कि उसमें राज्य का आर्थिक उत्थान करने की क्षमता है।

लेखक :- जीएन वाजपेयी(सेबी और एलआइसी के पूर्व चेयरमैन हैं)।

सौजन्य :- दैनिक जागरण, 29-09-2016।

