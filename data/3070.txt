भारत-पाक: बर्फ पिघलने के आसार।

 (पत्रिका)।

पिछले कुछ सप्ताह के दौरान कुछ ऐसे घटनाक्रम हुए हैं जिनसे यह लगने लगा है कि लंबे समय के अवरोध के बाद भारत और पाकिस्तान के बीच वार्ता का दौर फिर शुरू हो सकता है।

 इसे अमरीका के राष्ट्रपति डोनाल्ड ट्रंप की ओर से सात मुस्लिम देशों के नागरिकों पर अमरीका में प्रवेश को लेकर लगाए गए प्रतिबंध से जोड़कर भी देखना होगा।

 जब यह प्रतिबंध लगाया गया था तो व्हाइट हाउस चीफ ऑफ स्टॉफ की ओर से पाकिस्तान का नाम लेकर कहा गया था कि कुछ और देशों पर भी ऐसा प्रतिबंध लगाया जा सकता है।

 इस बीच कुवैत ने भी पाकिस्तान समेत पांच देशों के नागरिकों पर ऐसा प्रतिबंध लगा दिया।

 बातचीत का माहौल बनने का यह परिदृश्य कोई अचानक नहीं बना।

, पिछले सप्ताह अमरीका में पाकिस्तान के राजदूत जलील अब्बास जिलानी से डोनाल्ड ट्रंप के अफसरों के बीच हुई मीटिंग में कहा गया था कि पाक को आतंक को बढ़ावा देने वालों को रोकना होगा।

 इसके तत्काल बाद ही पाकिस्तान में हाफिज सईद व उनके साथियों को नजरबंद किया गया।

 इतना ही नहीं पाक आर्मी की ओर से यह कहा गया कि हाफिज को नजरबंद करना राष्ट्रहित में किया गया फैसला है।

 जाहिर है कि पाकिस्तान की ओर से इस नजरबंदी को राष्ट्रहित से जोडऩा उसके रवैये में आया बड़ा बदलाव है।

 हमारे प्रधानमंत्री नरेंद्र मोदी ने भी इससे पहले नई दिल्ली में रायसीना डायलॉग सम्मेलन के उद्घाटन भाषण में साफ कह दिया था कि भारत अकेले शाांति की राह पर नहीं चल सकता।

, पाकिस्तान की ओर इशारा करते हुए उन्होंने यह भी कहा कि पड़ोसी देश को खुद को आतंकवाद से अलग करना होगा।

 यह तो माना जाना चाहिए कि पाकिस्तान के रवैये में आए इस बदलाव का बड़ा कारण अमरीका की नीतियां हैं।

 भले ही इसकी वजह कुछ और भी रही हों लेकिन सर्जिकल स्ट्राइक के दौरान पाक सीमा में रह गए भारतीय जवान चंदू बाबू लाल को पाक की ओर से भारत को सौंपने और भारत द्वारा गलती से हमारी सीमा में घुस आए पाकिस्तान के एक पांच साल के बच्चे को वापस पाक भेज उसके परिवार से मिलवाने की घटनाओं को भी बातचीत का माहौल बनने से जोड़ा जा सकता है।

, लेकिन यह समझना होगा कि पाकिस्तान की ओर से बातचीत की पहल के संकेत कैसे मिल रहे हैं।

 गत शनिवार को ही पंजाब (पाकिस्तान) के मुख्यमंत्री और पाक प्रधानमंत्री नवाज शरीफ के भाई शाहबाज शरीफ ने कुछ राजनयिकों को बुलाकर बताया कि पाकिस्तान सरकार, आतंकवाद के मुकाबले के लिए क्या-क्या कदम उठा रही है।

 इस दौरान पाकिस्तान में भारत के उच्चायुक्त गौतम बम्बावाले भी मौजूद थे।

, इस बैठक में शाहबाज ने यह भी बताया कि किन रास्तों के जरिए पाकिस्तान आर्थिक तरक्की चाहता है।

 दो दिन पहले ही पाकिस्तान के नियोजन व विकास मंत्री अहसान इकबाल ने ‘वॉयस ऑफ अमरीका को दिए एक इंटरव्यू में कहा है कि ऐसा लग रहा है कि भारत और पाकिस्तान के बीच संबंध बेहतर हो रहे हैं।

 भारत में पांच राज्यों के चुनावों के बाद उन्होंने दोनों देशों के बीच शांति वार्ता शुरू होने के संकेत भी दिए।

 उनका यह भी कहना था कि भारत में चुनावों के दौरान कई मर्तबा पाकिस्तान के खिलाफ आवाजें उठने लगती हैं।

 इसलिए बातचीत चुनावों के बाद शुरू हो पाएगी।

 अपने इस इंटरव्यू में उन्होंने यह भी कहा कि भारत को चीन-पाक आर्थिक कॉरिडोर को संदेह की नजर से देखना छोडऩा होगा।

, इसे भारत को अपने लिए अवसर के रूप में देखना चाहिए।

 ठीक ऐसी ही बात पाकिस्तान के जनरल ने पिछले दिनों कही थी।

 इस तरह पाक में आर्मी व राजनेताओं का एकराय होना भी अलग ही संंकेत देता है।

 एक बात और, हमारे यहां विदेश सचिव को हाल ही में सेवा विस्तार दिया गया है।

 वहीं पाकिस्तान के दिल्ली में उच्चायुक्त रहे अब्दुल बासित को पाक का नया विदेश सचिव बनाने की तैयारी की जा रही है।

, बासित को भारत के संबंध मेंं लंबा तजुर्बा है।

 हमारे विदेश सचिव भी पहले पाक यात्रा कर आए हैं।

 पाक ने सिंधु जल समझौता के उल्लंघन का आरोप लगाते हुए झेलम-चिनाब पर भारत की ओर से बनाए गए दो पावर प्रोजेक्ट्स पर ऐतराज जताया था।

 अब वह इस मसले पर विश्वबैंक की इस राय है कि दोनों देशों के जलसंसाधन सचिव तय कर लें कि कौनसा तरीका अपनाया जाए।

, सवाल यह है कि क्या सचमुच पाकिस्तान के साथ शांति वार्ता शुरू हो पाएगी।

 यह दूसरी वार्ताओं की तरह तो नहीं होगी।

 सबसे बड़ी समस्या यही है कि दोनों देशों में आपसी विश्वास की कमी है।

 पहले बांग्लादेश बनने और हाल ही में अमरीका से न्यूक्लियर डील की वजह से पाकिस्तान का रवैया और नकारात्मक हो गया है।

 दरअसल, बातचीत की सफलता के लिए दोनों देशों को अपनी नीतियों में मौलिक सुधार लाना पड़ेगा।

 पाकिस्तान को भारत से बराबरी की तलाश से हटकर विषमता की रणनीति अपनानी होगी।

, ठीक वैसे ही भारत को दक्षिण एशिया पर निरंकुश प्रभाव बनाने से हटकर रूस और चीन की परोक्ष सहायता लेनी होगी।

 अमरीका से नजदीकी को देखते हुए पुराना दोस्त रूस भी अब पाक के साथ खड़ा दिखता है।

 साथ ही भारत को पाक राजनेताओं के साथ बात करने के अलावा वहां की आर्मी से भी अनौपचारिक संवाद रखना होगा।

 क्योंकि पाक में शासक वर्ग सिर्फ मुखौटा ही है, असली कमान तो सेना के हाथ में रहती आई है।

 इन प्रयासों से भारत-पाक वार्ता निर्णायक स्तर पर पहुंचने की उम्मीद की जा सकती है।

 जरूरत हमारी नीतियों व सोच में बदलाव की भी है।

सौजन्य- पत्रिका।

