विराट विदाई (दैनिक ट्रिब्यून)।

चौकसी की यादगार पारी।

दुनिया के इतिहास में ऐसा पहली बार हुआ होगा कि कोई युद्धपोत छह दशक तक सतर्क-सजग रहा हो।

 आईएनएस विराट की कल हुई विदाई एक गौरवशाली अध्याय का अवसान है।

 जहां विराट ने तीन दशक तक भारतीय समुद्री सीमाओं को अक्षुण्ण बनाने में योगदान दिया, वहीं 27 साल ब्रिटेन की सुरक्षा में तैनात रहा।

 अर्जेंटीना से हुए बहुचर्चित फॉकलैंड युद्ध में इसकी निर्णायक भूमिका रही है।

 इसका निर्माण वर्ष 1944 में द्वितीय विश्वयुद्ध के दौरान शुरू हुआ था।

 वर्ष 1987 में भारत ने इसे खरीदा था।

 बहरहाल छह साल समुद्र में बिता चुके और दुनिया के 27 चक्कर लगा चुके विमानवाहक पोत आईएनएस विराट का सफर अब थम जायेगा।

 वर्ष 1989 में आपरेशन जूपिटर के जरिये श्रीलंका शांति स्थापना में भाग लेने वाले विराट से देश की तमाम मीठी यादें जुड़ी हैं।

 संसद पर हुए हमले के बाद पराक्रम में भी विराट की महत्वपूर्ण भूमिका रही है।

 सही मायनो में विराट में एक चलता-फिरता शहर बसता था।

 सभी सुविधाओं, अस्पताल के  अलावा मीठे पानी का डिस्टिलेशन प्लांट भी विराट के आंगन में लगा था।

अब विराट की विदाई के बाद इसका भविष्य क्या होगा, इसको लेकर तमाम तरह के कयास लगाए जा रहे हैं।

 चर्चा है कि आंध्र प्रदेश सरकार इसे लेकर पर्यटन विकास के नजरिये से योजना को मूर्त रूप देना चाहती है।

 जिसको लेकर राज्य सरकार केंद्र सरकार के पर्यटन मंत्रालय व नागरिक विकास मंत्रालय के संपर्क में है।

 अनुमान है कि इस परियोजना में एक हजार करोड़ का खर्च आयेगा।

 असली मुद्दा इस धन को लेकर है कि राज्य खर्च करेगा या केंद्र।

 वहीं नौसेना व सेना से जुड़े अधिकारी चाहते हैं कि इसे सैनिक स्मारक संग्रहालय में तबदील किया जाये।

 इससे भारतीय सैनिकों का मनोबल बढ़ेगा।

 उनका तर्क है कि बांग्लादेश व श्रीलंका में तो भारतीय सैनिकों का संग्रहालय है मगर भारत में ऐसी पहल नहीं हुई है।

 भारत में न कोई यादगार संग्रहालय बना है और न ही वार मैमोरियल ही बन पाया।

 नौसेना के अधिकारी इस बात से आहत रहे हैं कि वर्ष 1971 के युद्ध में हीरो रहे आईएनएस विक्रांत को कबाड़ में बेच दिया गया, जिसके लोहे से एक कंपनी मोटरसाइकिल बनाकर उसके गौरवशाली अतीत को भुना रही है।

 सैन्य अधिकारी चाहते हैं कि आईएनएस विराट के साथ वैसा न हो जैसा विक्रांत के साथ हुआ।

  उसके साथ नौसैना की तीन दशक की गहरी भावनाएं जुड़ी हैं।

, सौजन्य- दैनिक ट्रिब्यून।

