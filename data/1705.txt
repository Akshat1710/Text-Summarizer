महिलाओं से ही पर्यावरण (अमर उजाला)।

कोई सरकार आज देश की दो बड़ी चुनौतियों को नकारने का साहस नहीं कर सकती।

 देश की हवा, मिट्टी, पानी का संकट बढ़ता जा रहा है, और दूसरा उससे जुड़ा सवाल अपने देश की साफ-सफाई से जुड़ा है।

 हकीकत यह है कि स्वच्छता की प्रधानमंत्री और उनकी सरकार की सारी कोशिशें एक के बाद एक ढेर हो गईं और न शहर साफ हुए, न ही सड़क।

 ये दोनों ही विषय देश के पर्यावरण से जुड़े हैं।

 राष्ट्रीय-अंतरराष्ट्रीय स्तर पर इन पर बहस जरूर होती है, परंतु सामाजिक चिंतन नहीं होता।

 जबकि सरलता से इस विषय को समझा जा सकता है, क्योंकि पर्यावरण सबकी आवश्यकता है।

 इसलिए विशेष वर्ग की भागीदारी की पहल ही इसे बेहतर बना सकती है।

, इस बात को कोई चुनौती नहीं दे सकता है कि आज के संदर्भ में पर्यावरण का पर्याय महिला ही है।

 इसके साक्ष्य रोजाना दिखते हैं।

 घर में पानी की चिंता हो या फिर चूल्हे में लकड़ी की बात या फिर गाय-भैंसों के लिए घास की बात, ये मात्र महिलाओं का ही दायित्व है।

 पुरुष तो इन झंझटों से अपने को दूर ही रखते हैं।

 ये वे बड़ी आवश्यकताएं हैं, जो पारिस्थितिकी के उत्पाद हैं।

 इनकी सुरक्षा की चिंता हमेशा महिलाओं को ही रहती है।

 ये कभी पुरुषों के विषय नहीं बन पाए।

 देश का पर्यावरण घर-गांव में पलता है।

 और इसकी सबसे बड़ी कड़ी महिला ही हैं।

 घटते वनों और दूर-दराज होते जा रहे पानी के स्रोतों की परेशानियां महिलाएं ही झेलती हैं।

 पूरे देश की अब दो बड़ी समस्याएं हैं।

 पहला पानी और दूसरा जलाऊ ईंधन।

 और ये दोनों ही पर्यावरण और वनों के पहले उत्पाद हैं।

 देश का कोई भी ऐसा कोना नहीं, जहां ये सब महिलाओं के सीधे दायित्वों से न जुड़ा हो।

 इसलिए इनकी बिगड़ती हालत इनकी सबसे बड़ी चिंता बनी रहती है।

 पुरुष को इनसे ज्यादा लेना-देना नहीं होता।

 इसलिए पुरुष प्रधान समाज में बिगड़ते पर्यावरण का हल बड़ा मुद्दा नहीं बन सका, क्योंकि उनका रुझान गांव-घर के बाहर के धंधों में ज्यादा रहता है।

 महिलाओं का सीधा दायित्व घर-गांव हैं, इसलिए उनका कष्ट भी हवा, पानी, वनों से सीधा जुड़ा होता है।

, इतिहास भी इसका साक्षी है।

 जंगल बचाने का सबसे बड़ा आंदोलन चिपको महिलाओं की देन था, जिसमें उन्होंने अपनी घास-लकड़ी की लड़ाई तो लड़ी ही, अपने वन-अधिकार और वनों के योगदानों के प्रति भी उतनी ही संजीदगी दिखाई थी।

 इस आंदोलन ने पर्यावरण और पारिस्थितिकी संतुलन में महिलाओं की जोरदार उपस्थिति दर्ज की।

 यही लड़ाई थी, जिसने देश में वन-कानूनों को नई दिशा दी और साथ में पर्यावरण की चिंता को राष्ट्रीय-अंतरराष्ट्रीय विषय बनाया।

 इस बड़ी सोच के पीछे हिमालय की महिलाएं थीं।

राजस्थान के विश्नोई समुदाय की महिलाओं ने चिपको से भी पहले अपने वनों की रक्षा का बीड़ा उठाया था और वृक्षों से चिपक कर उन्हें काटने का विरोध किया था।

 वैसे भी देश भर में मिट्टी-पानी की लड़ाइयों में महिला ही अग्रणी रही हैं, क्योंकि वे ही इनके ज्यादा नजदीक रही हैं।

 नदियों को बचाने की बात हो या फिर बड़े बांधों का विरोध, इनमें महिलाओं ने ही पहल की है।

 अल्मोड़ा में खनन के खिलाफ राधा बहन की लड़ाई और नर्मदा बांध के विरोध में मेधा पाटेकर की मुहिम को देखें, तो पर्यावरण के प्रति महिलाओं की जागरूकता का पता चलता है।

 अब देखिए, अफ्रीका की नोबल पुरस्कार विजेता मथाई ही आखिर एक करोड़ से ज्यादा वृक्षारोपण की पहल क्यों करती हैं।

, सच तो यह है कि देश-दुनिया के पर्यावरण को अगर सुरक्षित रखना है, तो इसमें महिलाओं की भागीदारी पर नए सिरे से सोचना होगा, क्योंकि नदी, जंगल, मिट्टी देश में ही पलते-बढ़ते हैं।

 वैसे भी कुछ वन और नदियों का अस्तित्व है, तो महिलाओं के ही प्रताप से।

 इसलिए पर्यावरण को अगर बचाना है, तो महिलाओं को इसका एंबेसेडर बनाना होगा।

 शहरों पर एक नजर डालें, तो घर के सजावटी पेड़-पौधे हों या बाग-बगीचे, महिलाएं ही इनके रख-रखाव में आगे रहती हैं।

 पुरुष की प्रवृत्ति साधनों को भोगने की है, जबकि महिलाओं की प्रवृत्ति इनके संरक्षण की है।

 महिला केंद्रित पर्यावरण संरक्षण योजना जहां स्थानीय आवश्यकताओं को तवज्जो देंगी, वहीं इससे पारिस्थितिकी संरक्षण की समझ भी तैयार होगी।

, अब स्वच्छता को ही देख लीजिए।

 सरकार ने इस पर पूरा जोर लगा रखा है, पर वही ढाक के तीन पात।

 पहले देश में हर पत्थर के बीच भगवान बसते थे, अब उसकी जगह पॉलिथीन ने ले ली है।

 इसके बावजूद हर घर तो साफ ही दिखाई देता है, क्योंकि घर की महिला इसे अपना जिम्मा मानती है।

 शहर और गली की साफ-सफाई में भी उनकी भूमिका महत्वपूर्ण हो सकती है।

 आज देश के हर कोने में सबसे बड़े कूड़े में घर का कचरा ही सबसे बड़ा कारण बना है, जिसे घर से तो निपटा दिया जाता है, पर शहरों के बड़े कलंक का हिस्सा यह कूड़ा ही हो जाता है।

 अगर घर के कूड़े के इंतजामात बेहतर तरीके से हो जाएं, तो साफ-सफाई की एक बड़ी मुसीबत से मुक्ति मिल सकती है।

 और यह काम सीधे महिलाओं पर ही निर्भर है कि वे इस कूड़े के प्रबंधन में कैसे भागीदारी कर सकती हैं।

आज के बिगड़ते पर्यावरण का दोष अगर किसी पर मढ़ा जा सकता है, तो पुरुष प्रधान समाज की लोलुप और विलासी प्रवृत्ति पर।

 दूसरी ओर, महिलाएं प्रकृति को समझने की ज्यादा क्षमता रखती हैं।

 इसका बड़ा कारण उनकी इससे नजदीकी और निर्भरता है।

 शायद यह इसलिए भी सार्थक दिखता है, क्योंकि पृथ्वी, प्रकृति और महिला एक ही लिंग का बोध कराती हैं और एक ही तरह का दायित्व भी तीनों निभाती हैं।

 यह दायित्व है, दूसरों के दुखों के लिए अपने आप को समर्पित करने का।

 इसलिए नीतिकारों को महिला केंद्रित पर्यावरण संरक्षण पर चिंतन करना चाहिए, ताकि विकराल होती इस समस्या का समाधान निकल सके।

,  , सौजन्य : अमर उजाला,8.03.2016,अनिल प्रकाश जोशी।

