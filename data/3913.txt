रोहिग्याओं की पीड़ा और भारत की सीमाएं (हिन्दुस्तान)।

रोहिंग्या मुसलमानों का नाम सुनते ही पहली नजर में जो दृश्य हमारे सामने आता है, वह है नावों पर भारी संख्या में सवार मैले-कुचैले वस्त्रों में भागते लोगों का, जिनके पास खाने तक के लाले हैं।

 जिस तरह थाईलैंड के किनारे से 2015 में दो ऐसी नावों के पकड़े जाने की खबरें आईं, उनसे किसी का भी दिल दहल जाएगा।

 एक नाव में तो खाने-पीने के अभाव में कुछ लोग मरे हुए थे।

 उसी वर्ष, रोहिंग्या मुस्लिमों के शवों से भरी पड़ी एक पूरी नाव थाईलैंड में पाई गई।

 रोहिंग्या लोगों को संयुक्त राष्ट्र ने दुनिया के सबसे सताए हुए ऐसे लोगों का दर्जा दिया है, जो देश विहीन हैं, यानी जिनका इस समय अपना कोई देश है ही नहीं।

 इस कारण संयुक्त राष्ट्र रोहिंग्या मुस्लिमों पर विशेष नजर रखता है।

 वह कोशिश करता है कि जिस देश में वे प्रवेश करना चाहते हैं, वहां मानवीयता के आधार पर उन्हें स्वीकार किया जाए।

 यह बात अलग है कि दुनिया ऐसी समस्याओं व संकटों में उलझी है कि अलग से रोहिंग्या मुसलमानों पर विचार करने की उसे फुरसत ही नहीं।

, इस समय भारत में 36 हजार रोहिंग्या मुसलमानों के होने का अनुमान है।

 संयुक्त राष्ट्र की मानवाधिकार संस्था यूएनएचसीआर का कहना है कि वह रोहिंग्या मुसलमानों के संदर्भ में सरकार के साथ मिलकर काम कर रही है।

 उसने करीब 11 हजार रोहिंग्याओं को यहां पंजीकृत किया है।

 एक बार शरणार्थी कार्ड मिल जाने के बाद अंतरराष्ट्रीय प्रावधानों के अनुसार वे सिर पर छत से लेकर, स्वास्थ्य व बच्चों की शिक्षा आदि के हकदार बन जाते हैं।

 संयुक्त राष्ट्र का कहना है कि वह इनको इसलिए शरण दिलाने की कोशिश करता है, ताकि उन्हें वापस उस देश में न भेजा जाए, जहां उनका जीवन खतरे में पड़ जाए।

 उस देश से उनका मतलब म्यांमार से है।

 साल 2012 और फिर 2013 में म्यांमार में रोहिंग्या मुसलमानों और स्थानीय बौद्धों के बीच हुआ हिंसक दंगा हम सबको याद होगा, जिसने तब विश्व-व्यापी सुर्खियां पाई थी।

, माना जाता है कि उसी समय से रोहिंग्या मुसलमान वहां से पलायन करने लगे।

 हालांकि यह सच नहीं है।

 हां, उसके बाद से उनके पलायन में ज्यादा तेजी आई।

 लेकिन यह विवाद दशकों पुराना है।

 रोहिंग्या मुसलमान बांग्लाभाषी हैं।

 माना जाता है कि उनका मूल स्थान वही जगह है, जहां आज बांग्लादेश है।

 उनमें से कुछ को मजदूरी के लिए म्यांमार ले जाया गया और वे वहीं बस गए।

 1942 में भी वहां रोहिंग्या मुसलमानों और म्यांमारवासियों के बीच भारी हिंसक संघर्ष हुआ था, जिसमें करीब 5,000 लोग मारे गए थे।

 हाल के वर्षों में इसकी जड़ 1982 में जाती है।

 तब म्यांमार में द बर्मा सिटिजनशिप कानून बनाया गया, जिसके तहत रोहिंग्या को नागरिकता देने का निषेध कर दिया गया था।

 तभी से म्यांमार अपनी उसी नीति पर कायम है।

, आंग सान सू की पार्टी ने भी सत्ता में आने के बाद उस नीति पर पुनर्विचार करने से मना कर दिया है।

 जिस देश में आप लंबे समय से रहते हैं, वहां की नागरिकता ही न मिले, तो जाहिर सी बात है कि आपके सामने अनेक मानवीय समस्याएं आएंगी ही।

 अनुमान के अनुसार, म्यांमार में इनकी संख्या 10 लाख से थोड़ी ज्यादा होगी।

 आज समस्या यह है कि बांग्लादेश उनको अपने यहां बसाने को तैयार नहीं है और म्यांमार उन्हें अपना नागरिक मानता नहीं।

 रोहिंग्याओं को लगता है कि भारत उनके लिए सबसे अनुकूल देश है।

 लेकिन भारत के लोग म्यांमार में बौद्धों और रोहिंग्याओं के बीच हुए दंगों के बाद यहां कुछ जगहों पर हुई भयानक हिंसा को नहीं भुला सकते।

 इस समय तो वैश्विक स्तर पर जेहाद के नाम पर आंतक फैलाने वालों ने भी रोहिंग्याओं को अपने एजेंडे पर लिया है।

 ये स्थितियां ही शरण देने के मामले में सबसे बड़ी बाधा बन रही हैं।

, एक चिंता यह भी है कि अगर भारत में उन्हें आसानी से शरण मिलने लगी, तो वे भारी संख्या में भारत की ओर आ सकते हैं।

 बांग्लादेशी घुसपैठिए भारत के लिए पहले से सिरदर्द बने हुए हैं।

 बांग्लादेश के नागरिकों को वापस भेजने की बात भी उठती रहती है, लेकिन रोहिंग्या मामले में ऐसे तर्क भी नहीं चलेंगे, क्योंकि उनका तो कोई देश ही नहीं है।

 फिर यह ऐसी समस्या है, जिसका समाधान दरअसल पूरी दुनिया को मिलकर ढूंढ़ना है, यह काम अकेले भारत के बस का नहीं।

(ये लेखक के अपने विचार हैं), – अवधेश कुमार, वरिष्ठ पत्रकार।

सौजन्य- हिन्दुस्तान।

