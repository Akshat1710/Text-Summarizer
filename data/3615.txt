सहमति की राजनीति (दैनिक जागरण)।

पूर्ण शराबबंदी के नाते बिहार को जो परोक्ष-अपरोक्ष लाभ हो रहे हैं, उनमें अहम है, सहमति की राजनीति का अंकुरण।

 शराबबंदी कानून के कुछ ‘अति-कठोर’ प्रावधानों पर विचार-विमर्श करने के लिए मुख्यमंत्री नीतीश कुमार ने सर्वदलीय बैठक आयोजित करके एक ऐसी परंपरा की शुरुआत की, जिसके परिणाम भविष्य में बिहार की प्रतिष्ठा बढ़ाएंगे।

 विधानमंडल सत्र से पहले सर्वदलीय बैठक की औपचारिकता जरूर पूरी की जाती है, लेकिन इसका फॉर्मेट तय सा है।

 विपक्ष या तो इस बैठक में शामिल नहीं होता, या फिर आंख मूंदकर सरकार के एजेंडे का विरोध करता है।

 शराबबंदी मामले में आयोजित सर्वदलीय बैठक इसके विपरीत रही।

 इसकी अच्छी बात यह रही कि मुख्य विपक्षी दल भाजपा के वरिष्ठ नेता बैठक में शामिल हुए।

 दूसरी अच्छी बात यह कि सबने पूर्ण शराबबंदी के प्रति समर्थन जताया।

 तीसरी और संभवत: सबसे अच्छी बात यह कि मुख्यमंत्री नीतीश कुमार का रुख बेहद सकारात्मक रहा।

 उन्होंने शराबबंदी कानून के कुछ प्रावधानों के बारे में विपक्ष की आपत्तियों को ध्यान से सुना और सुझावों पर विचार करके आवश्यक कार्यवाही करने का भरोसा दिलाया।

 शराबबंदी कानून सर्वसम्मति आधारित सकारात्मक राजनीति का एक अहम पड़ाव है, यद्यपि यह पहल भविष्य में तमाम अन्य व्यापक मुद्दों पर भी राज्य के स्वर को बुलंदी प्रदान कर सकती है।

 बिहार की यह समस्या रही है कि राजनीतिक टकराव की इंतिहा के चलते राज्य हित के व्यापक मुद्दों पर भी बिहार की आवाज दबकर रह जाती है।

 विपक्ष को यदि सरकार की कोई नीति या कार्यप्रणाली जनविरोधी प्रतीत होती है तो उसका पुरजोर विरोध किया जाना चाहिए, लेकिन विपक्ष के नाते सरकार की हर बात का विरोध करना स्वस्थ लोकतंत्र का संकेत नहीं होता।

 राज्य हित के मुद्दों पर पूरा राज्य कंधे से कंधा जोड़कर खड़ा दिखना चाहिए।

 शराबबंदी ऐसा ही मुद्दा है।

 शुभ संकेत है कि इस मुद्दे पर आम सहमति और एकजुटता बढ़ रही है।

शराबबंदी कानून के कम से कम तीन प्रावधानों को ‘अति-कठोर’ बताया जा रहा है।

 इनमें परिवार के सभी बालिग सदस्यों पर कार्रवाई, सामूहिक जुर्माना तथा परिसर में शराब मिलने पर उसके स्वामी के खिलाफ कार्रवाई के प्रावधान प्रमुख हैं।

 मुख्यमंत्री ने साफ कहा है कि यदि विपक्ष की ओर से कोई ठोस सुझाव आता है तो उस पर विचार करके शराबबंदी कानून में व्यावहारिक सीमा के अंतर्गत संशोधन किया जा सकता है।

 वास्तव में देश की सांविधानिक प्रणाली को इस दृष्टि से लचर रखा गया ताकि अनुभव के आधार पर न सिर्फ किसी कानून के असंगत एवं अव्यावहारिक प्रावधानों, बल्कि आवश्यकता के अनुरूप संविधान में भी संशोधन किया जा सके।

 अब तक संसद तथा राज्यों के विधायी सदनों द्वारा ऐसे हजारों संशोधन करके कानूनों को ज्यादा व्यावहारिक, तार्किक, सुगम एवं न्यायसंगत बनाया जा चुका है।

 बिहार का शराबबंदी कानून अपवाद नहीं है।

 यदि इसके कुछ प्रावधानों पर बहुमत आबादी को आपत्ति है तो ऐसे प्रावधान विचार-विमर्श के बाद संशोधित किए जा सकते हैं।

 यह देखना सुखद होगा कि मुख्यमंत्री द्वारा सहमत की राजनीति को लेकर जो पहल की गई, वह किस तरह आगे बढ़ती है।

 यह एक आदर्श कार्यप्रणाली है, लेकिन यह सिर्फ उसी हालत में परवान चढ़ सकती है जब इसके प्रति सभी राजनीतिक दल सकारात्मक नजरिया रखें।

 ‘सुविधा की राजनीति’ में ऐसी आदर्श पहल ज्यादा देर नहीं टिक सकती।

 बिहार ने पिछले एक साल में विकास का एजेंडा अपनाने का प्रयास किया है, लेकिन इसके लिए राज्य को केंद्र सरकार की मदद चाहिए।

 यह एक ऐसा मोर्चा है जहां राज्य के दलों को पक्ष-विपक्ष की हद से बाहर निकलकर बिहार की मांग के स्वर को बुलंदी देनी चाहिए।

 स्थानीय संपादकीय : बिहार ।

सौजन्य – दैनिक जागरण, 24-11-2016।

