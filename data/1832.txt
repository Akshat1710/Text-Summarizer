संपादकीय : सतर्क कूटनीति की दरकार (नईदुनिया)।

आतंकी सरगना हाफिज सईद की नजरबंदी के बाद उसका नाम प्रतिबंधित लोगों की सूची में शामिल करने और उसके हथियारों के लाइसेंस निरस्त करने की कार्रवाई के आधार पर ऐसे किसी नतीजे पर नहीं पहुंचा जा सकता कि पाकिस्तान की आंखें खुल गई हैं और उसने आतंकियों को पालने-पोसने के काम से तौबा कर ली है।

 फिलहाल इससे भी उत्साहित नहीं हुआ जा सकता कि हाफिज सईद पर शिकंजा कसने के साथ ही उसकी सरपरस्ती वाले आतंकी संगठनों जमात-उद-दावा और फलाह-ए-इंसानियत पर पाबंदी लगा दी गई है, क्योंकि ऐसे संगठन नाम बदलकर नए सिरे से सक्रिय होने के लिए कुख्यात हैं।

 यदि आतंकियों की पौध तैयार करने वाले इन संगठनों का ढांचा बरकरार रहता है और उनके सदस्य पहले की तरह सक्रिय बने रहते हैं तो इसका मतलब यही होगा कि पाकिस्तान की हालिया कार्रवाई दुनिया की आंखों में धूल झोंकने की एक और कोशिश भर है।

 यह कोशिश नई नहीं और इसका प्रमाण यह है कि हाफिज सईद पहले भी कई बार नजरबंद हो चुका है।

 ऐसे में फिलहाल भारत की ओर से पाकिस्तान को ऐसा कोई संकेत देना ठीक नहीं होगा कि यदि वह हाफिज के खिलाफ प्रभावी कार्रवाई करता है तो रिश्तों में जमी बर्फ पिघल सकती है।

 आतंक के खिलाफ प्रभावी कार्रवाई को केवल हाफिज सईद तक सीमित करने का कोई मतलब नहीं क्योंकि पाकिस्तान में सईद सरीखे तत्वों की तो पूरी फौज है।

, कूटनीतिक मामलों में जल्दबाजी के लिए कोई स्थान नहीं होता।

 भारत इसकी अनदेखी नहीं कर सकता कि कथित तौर पर चेत गए पाकिस्तान ने ऐसा कुछ नहीं किया है, जिससे मुंबई के हमलावरों का निर्देशित करने वाला जकीउर रहमान लखवी और पठानकोट में आतंकी हमले के लिए जिम्मेदार मसूद अजहर की सेहत पर कोई फर्क पड़ा हो।

 ये दोनों आतंकी न केवल पहले की तरह संरक्षित हैं, बल्कि उनके खिलाफ पाकिस्तान को कथित तौर पर कोई सुबूत भी नहीं मिल रहा है।

 इसी तरह उसे कराची में पल रहे दाऊद इब्राहिम को खोजने में भी परेशानी हो रही है।

 पाकिस्तान से रिश्तों के मामले में भारत को अपनी उन भूलों से सबक लेना चाहिए जो उसने अतीत में कीं।

 होना तो यह चाहिए था कि मुंबई के गुनहगारों के खिलाफ कार्रवाई बगैर उस पर भरोसा नहीं किया जाता, लेकिन ऐसा किया गया और दुष्परिणाम यह हुआ कि गुरदासपुर, पठानकोट और उरी में भीषण आतंकी हमले देखने को मिले।

 इतने धोखे खाने के बाद सतर्कता को अति सतर्कता में तब्दील करने की जरूरत है।

 जब तक पाकिस्तानी सेना और उसकी खुफिया एजेंसी आईएसआई भारत को नुकसान पहुंचाने पर आमादा आतंकी संगठनों को सहयोग-समर्थन देना बंद नहीं करती, तब तक यह नहीं माना जा सकता कि पाकिस्तान सही राह पर है।

 आतंकियों को सहयोग व समर्थन मिलना बंद होने का पता इससे ही चल सकता है जब सीमापार से आतंकियों की घुसपैठ बंद हो जाए।

, सौजन्य- नईदुनिया।

