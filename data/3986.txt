दलाई लामा को लेकर चीन के डर की दो ठोस वजहें (नवभारत टाइम्स)।

अगले हफ्ते दलाई लामा अरुणाचल प्रदेश के प्रतिष्ठित तवांग मठ की शोभा बढ़ाने वाले हैं।

 चीन की ओर से तवांग समेत अरुणाचल प्रदेश के बड़े हिस्से पर अपना दावा इतने जोर-शोर से जताया जाता रहा है कि अभी वहां दलाई लामा की उपस्थिति को लेकर उसकी गर्मागर्म बयानबाजी कोई पुराना गीत दोहराए जाने जैसी लग रही है।

 पिछले साल नवंबर में दलाई लामा मंगोलिया गए तो चीन ने मंगोलिया से होने वाले तांबे और कोयले के आयात पर लगने वाली कस्टम ड्यूटी कई गुना बढ़ा दी।

 नतीजा यह हुआ कि मंगोलियाई विदेश मंत्री को घोषणा करनी पड़ी कि चीन से पूछे बगैर वह आगे कभी दलाई लामा को अपने यहां नहीं आने देगा।

गनीमत है कि भारत की स्थिति अभी चीन से भले ही जरा घटकर हो, पर मंगोलिया जितनी कमजोर नहीं है।

 दलाई लामा के अड़ोस-पड़ोस के किसी भी इलाके में जाने पर चीन का यूं हाय-तौबा मचाना किसी पैनिक रिऐक्शन जैसा ही लगता है।

 हकीकत में खुद दलाई लामा भी जानते हैं, और खुलेआम इस बात को स्वीकारते भी हैं कि चीन पर कोई दबाव बना पाने की स्थिति में वे नहीं हैं।

 81 साल का एक बुजुर्ग, जिसके पास कोई संगठित शक्ति नहीं है, जिसका अपने गृहक्षेत्र के साथ पिछले साठ वर्षों से कोई सीधा संवाद भी नहीं है, वह दुनिया की दूसरी सबसे बड़ी आर्थिक-सामरिक शक्ति का भला क्या बिगाड़ सकता है।

लेकिन चीन के पास दलाई लामा से डरने की कुछ बहुत ठोस वजहें हैं।

 यहां हम इनमें से दो पर बात कर सकते हैं।

 पहली यह कि चीन की मौजूदा आर्थिक-रणनीतिक समझदारी में तिब्बत का मुकाम अचानक बहुत ऊंचा हो गया है।

 उसकी ज्यादातर फौजी और आर्थिक ताकत उसके पूर्वी-दक्षिणी समुद्र तटीय इलाकों में केंद्रित हो गई है।

 इसकी सुरक्षा के लिए उसने प्रशांत महासागर के नजदीकी इलाकों में फौजी अड्डे बनाने शुरू किए तो उसे बाकी दुनिया की तीखी प्रतिक्रिया का सामना करना पड़ा।

 दक्षिणी चीन सागर की हलचलों से हम वाकिफ हैं।

 अमेरिका, जापान, दक्षिण कोरिया और दक्षिण-पूर्व एशिया के कई देश अभी उसके खिलाफ एकजुट हैं।

, द्वितीय विश्वयुद्ध से ठीक पहले की स्थितियों की कल्पना करें तो तत्कालीन सोवियत संघ अपने ज्यादातर सैनिक अड्डे अपने पश्चिमी इलाकों में ही केंद्रित होने के चलते ठीक ऐसी ही परिस्थिति का सामना कर रहा था।

 मजबूरी में उसे 1937 में झुककर जर्मनी के साथ ‘नो-वॉर पैक्ट’ करना पड़ा, ताकि जितना भी समय मिले, उसमें यूराल पर्वत के पूरब में, एशियाई इलाकों में हथियारों की फैक्टरियां लगाई जा सकें।

 चीन की कोशिश अभी अपनी ताकत पश्चिम की तरफ शिफ्ट करने और निकासी का वैकल्पिक रास्ता खोजने की है, ताकि पूरब में बड़ी ताकतों से लड़ाई छिड़ने पर वह पूरी तरह पंगु होकर न रह जाए।

पाकिस्तान का ग्वादर बंदरगाह और प्राचीन रेशम मार्ग को जिंदा करने की सोच ‘वन रोड वन बेल्ट’ उसकी इसी योजना का हिस्सा है।

 लेकिन चीन की परेशानी यह है कि इस दिशा में कोई भी कदम वह तिब्बत से होकर ही उठा सकता है।

 हम जानते हैं कि चीन अपनी इस योजना पर अमल के लिए कितनी शिद्दत से काम कर रहा है।

 अभी दो दिन पहले पाकिस्तान डे की परेड में उसने अपनी एक फौजी टुकड़ी भेजी।

 इस मौके पर सऊदी अरब और तुर्की के फौजी दस्तों को भी आमंत्रित करके पाकिस्तान ने भारत को यह बताने की कोशिश की कि अमेरिका के टेढ़े तेवर देखकर वह उसे अलग-थलग पड़ गया समझने की गलती न करे।

, लेकिन असलियत यही है कि शतरंज की चीनी बिसात में पाकिस्तान की हैसियत एक प्यादे से ज्यादा की नहीं है।

 हिंद महासागर में ग्वादर से शुरू होकर तिब्बत में लेह, नेपाल और अरुणाचल प्रदेश के ठीक उत्तर से गुजरती हुई चीन के सबसे बड़े स्थलीय फौजी अड्डे छंग्तू (चेंगडू) तक जाने वाली रेलवे, सड़क और तेल-गैस की पाइप लाइन अगले पांच सालों में यह बता रही होगी कि चीन के लिए तिब्बत का क्या महत्व है।

 अभी तो हर साल दो-चार तिब्बती लामाओं के आत्मदाह से उसका कुछ नहीं बिगड़ता, लेकिन कल को हजारों किलोमीटर निर्जन-वीराने में फैली इस लाइफलाइन के साथ कोई छेड़छाड़ होने लगी तो वह भारी मुश्किल में पड़ जाएगा।

दूसरा मामला दलाई लामा के पुनर्जन्म का है।

 तिब्बत में दूसरे नंबर के धर्मगुरु पणछेन लामा का मसला उसने 1995 में अपनी मर्जी के एक लड़के को उनका अवतार घोषित करके हल कर लिया था।

 मौजूदा 14वें दलाई लामा अभी स्वस्थ-सानंद हैं, लेकिन वे यह घोषणा कर चुके हैं कि उनका पुनर्जन्म किसी पेइचिंग नियंत्रित इलाके में नहीं होगा।

 पिछले साल का तजुर्बा बता रहा है कि न सिर्फ मौजूदा तिब्बत और बाकी चीन, बल्कि मंगोलिया भी दलाई लामा के पुनर्जन्म का साक्षी नहीं होने वाला।

 ऐसे में 15वां दलाई लामा अगर भारत या संसार के किसी अन्य देश से आता है तो चीन की मुश्किलें बहुत बढ़ जाएंगी।

 यही कारण है कि चीन दलाई लामा की छोटी से छोटी गतिविधि पर भी टूट कर पड़ जा रहा है और उनका साथ देने वाले देशों को भी निशाने पर लेने में झिझक नहीं रहा।

, सौजन्य– नवभारत टाइम्स।

