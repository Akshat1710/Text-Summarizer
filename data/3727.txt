धरातल पर निश्चय (दैनिक जागरण)।

मुख्यमंत्री नीतीश कुमार का एक और निश्चय धरातल पर उतर आया, जिसके तहत अगले अगले पांच साल में राज्य की सभी गलियां और नालियां पक्की करने का संकल्प जताया गया है।

 इससे पहले पांच अन्य निश्चयों के तहत महिलाओं को सभी सरकारी नौकरियों में 35 फीसद आरक्षण, सभी घरों में नल से पेयजल आपूर्ति, हर घर में शौचालय, स्टूडेंट क्रेडिट कार्ड योजना तथा युवाओं के कौशल विकास संबंधी योजनाएं शुरू की जा चुकी हैं।

 अब सिर्फ हर घर बिजली योजना शुरू होना बाकी है यद्यपि इसके लिए सरकार पहले ही संकल्प जता चुकी है कि वर्ष 2017 के अंत तक इस लक्ष्य को हासिल कर लिया जाएगा।

 मुख्यमंत्री के सात निश्चय बिहार के भविष्य का ऐसा उज्ज्वल पक्ष हैं, जिन पर स्वाभाविक रूप से तमाम उम्मीदें टिकी हैं।

 जैसे-जैसे इन योजनाओं का क्रियान्वयन गति पकड़ेगा, न सिर्फ बिहार का शहरी एवं ग्रामीण जीवन सुविधासंपन्न होगा बल्कि महिलाओं और युवाओं की ताकत भी बढ़ती जाएगी।

 मुख्यमंत्री हाल ही में कह चुके हैं कि युवाओं के विकास से ही बिहार आगे बढ़ेगा।

 इस बात में महिलाओं को भी जोड़ा जा सकता है।

 महिलाएं आधी आबादी हैं।

 यह प्रचलित धारणा है कि एक महिला के विकास से एक पूरे परिवार का विकास होता है।

 इस दृष्टि से भावी बिहार की तस्वीर गढऩे में महिलाओं और छात्रों-युवाओं को लेकर मुख्यमंत्री के निश्चयों का विशेष महत्व है।

 महिलाओं और युवाओं के लिए ऐसी पहल करने वाला बिहार पहला राज्य है।

 उम्मीद की जानी चाहिए कि महिलाएं और युवा भी मुख्यमंत्री के निश्चयों का महत्व समझेंगे तथा खुद को विकसित एवं मजबूत करते हुए राज्य को आगे बढ़ाने में कोई कसर नहीं छोड़ेंगे।

शासन के उच्चाधिकारियों की जिम्मेदारी है कि सात निश्चयों की लक्ष्य प्राप्ति के लिए मुख्यमंत्री ने जो समय सीमा निर्धारित की है, उसे न सिर्फ उसी अवधि में हासिल किया जाए बल्कि निर्माण कार्यों की गुणवत्ता पर भी नजर रखी जाए।

 इसके लिए एक सशक्त मॉनीटरिंग तंत्र विकसित किया जाना चाहिए जो नियमित रूप से सात निश्चयों के क्रियान्वयन की समीक्षा करे।

 यह सुनिश्चित किया जाना आवश्यक है कि निर्माण कार्यों में पारदर्शिता रहे।

 मॉनीटरिंग कार्य में जिला स्तरीय अधिकारियों की भी अहम भूमिका होगी।

 बेहतर होगा कि इस दृष्टि से जिम्मेदारियां निर्धारित कर दी जाएं।

 इसी के साथ सांसदों-विधायकों, पंचायत पदाधिकारियों और मुखिया को भी निर्माण कार्यों की गति एवं गुणवत्ता पर नजर रखनी चाहिए।

 सात निश्चयों के क्रियान्वयन पर बड़ी धनराशि व्यय होगी।

 यह आकलन भी समय रहते कर लिया जाना चाहिए कि किन योजनाओं के लिए केंद्र सरकार से कितनी वित्तीय सहायता की जरूरत पड़ेगी।

 इस बारे में तार्किक प्रस्ताव तैयार करके शीघ्र ही केंद्र सरकार को प्रेषित कर दिए जाने चाहिए ताकि किसी भी स्तर पर धनाभाव के कारण सात निश्चयों का क्रियान्वयन बाधित न हो।

 शासन के शीर्ष अधिकारियों का दायित्व है कि वे केंद्र सरकार को बिहार के विकास संबंधी संकल्प लगातार याद दिलाते रहें, लेकिन ऐसा सिर्फ बयानबाजी या हड़बड़ी में चिट्ठियां लिखने से नहीं होगा।

 शासन को अपने प्रस्ताव ठोस तर्कों की कसौटी पर तैयार करने होंगे ताकि केंद्र सरकार का रुख सकारात्मक रहे।

 प्रधानमंत्री स्वीकार कर चुके हैं कि बिहार के बिना देश का विकास संभव नहीं है।

 राज्य की जिम्मेदारी है कि केंद्र सरकार को प्रधानमंत्री की यह स्वीकारोक्ति लगातार याद दिलाता रहे।

,  स्थानीय संपादकीय : बिहार ।

सौजन्य – दैनिक जागरण, 29-10-2016.।

