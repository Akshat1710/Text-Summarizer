कर्मचारियों से हो न्याय (दैनिक जागरण)।

विधानसभा चुनाव के समय भाजपा और पीडीपी ने कर्मचारियों को पक्का करने का आश्वासन दिया था।

 राज्य मंत्रिमंडल ने भी उन्हें नौकरियों में स्थायी करने को मंजूरी दे दी है।

————।

राज्य के विभिन्न विभागों में करीब 61 हजार अस्थायी कर्मचारियों के लिए बजट में उन्हें स्थायी करने और बकाया वेतन का कोई प्रावधान न होना दुर्भाग्यपूर्ण है।

 इससे कर्मचारियों में रोष पनपना स्वभाविक है।

 बजट में सरकार ने केवल उन्हीं कर्मचारियों को पक्का करने को कहा है जिन्होंने सरकारी परियोजनाओं के लिए जमीन दी है।

 इससे तो यही लगता है कि जिन कर्मचारियों के पास जमीन नहीं है, तो उन्हें इंसाफ नहीं मिलेगा।

 सरकार यह भूल गई कि राज्य में 61 हजार कर्मचारी पिछले कई वर्ष से इमानदारी और पूरी निष्ठा से सेवाएं दे रहे हैं।

 जिन कर्मचारियों ने सरकारी परियोजनाओं के लिए जमीन दी है, वे सौ के करीब होंगे।

 इससे तो सरकार की भेदभाव की नीति समझ में आती है।

 बजट में कर्मचारियों के लिए कुछ खास न होने पर भड़के कर्मियों ने बजट की कापियां फाड़ कर रोष जताया।

 प्रदर्शन में अधिकतर श्रीनगर के विभिन्न जिलों में कार्यरत अस्थायी कर्मी शामिल रहे।

 कर्मचारियों की बात में भी तर्क है कि जब तक सरकार स्थायी नियुक्ति के लिए कोई एलान नहीं करती तब तक उनका आंदोलन जारी रहेगा।

 विडंबना यह है कि इन कर्मचारियों को पिछले चालीस माह का वेतन भी नहीं मिला है।

 हद तो यह है कि राज्य में विधानसभा चुनाव के दौरान भाजपा और पीडीपी ने उन्हें पक्का करने का आश्वासन दिया था।

 यहां तक की राज्य मंत्रिमंडल ने भी उन्हें नौकरियों में स्थायी करने को मंजूरी दे दी है।

 लेकिन इन कर्मचारियों की सुध लेने वाला कोई नहीं।

 कई महीनों से वेतन न मिल पाने के कारण उनके घर परिवार में रोजी रोटी के लाले पड़े हुए हैं।

 कई कर्मचारी तो उम्र दराज हो चुके हैं।

 अब उन्हें कोई दूसरी नौकरी भी नहीं मिलने वाली।

 इसमें कोई दो राय नहीं कि विभागों में दैनिक वेतनभोगी ही सारा कामकाज संभाल रहे हैं।

 चार हजार रुपये में ऐसे मुलाजिमों को रखकर उनका शोषण करना न्यायपूर्ण नहीं है।

 सरकार को चाहिए कि बिजली, पेयजल, कृषि, सिंचाई एवं बाढ़ नियंत्रण, शिक्षा विभाग सहित अन्य विभागों में साठ हजार अस्थायी कर्मचारियों से चुनावों और फिर मंत्रिमंडल में जो वायदे किए गए उन्हें जल्द पूरा किया जाए ताकि कोई भी कर्मचारी उपेक्षित महसूस न करें।

 यह दीगर बात है कि सरकार बजट में फिजूलखर्ची को कम करने की कोशिश कर रही है, परंतु कर्मचारियों के अधिकारों को छीन कर ऐसा करना ठीक नहीं होगा।

 स्थानीय संपादकीय : जम्मू-कश्मीर , सौजन्य – दैनिक जागरण।

