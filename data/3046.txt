राहत-खातिर आयात (राष्ट्रीय सहारा)।

केंद्र सरकार पर इस बात को लेकर तीखा हमला हो रहा है कि उसने गेहूं से आयात शुल्क पूरी तरह खत्म क्यों कर दिया।

 वैसे, सितम्बर महीने में ही सरकार ने गेहूं के आयात पर लगने वाले शुल्क को 25 से घटाकर 10 प्रतिशत कर दिया था।

 तब भी इसका विरोध हुआ था।

 अब 8 दिसम्बर से उस 10 प्रतिशत को भी खत्म कर दिया गया है।

 इस समय जबकि केंद्र सरकार पर नोट वापसी को लेकर चारों तरफ से विपक्ष हमला कर रहा है, इस निर्णय को लेकर भी उसे घेरा जा रहा है।

 कहा जा रहा है कि निर्णय किसान विरोधी है।

 विदेश से बिना शुल्क यानी सस्ता गेहूं आएगा तो हमारे देश में होने वाली पैदावार को कौन खरीदेगा।

 चूंकि उत्तर प्रदेश और पंजाब में आगामी कुछ महीनों में चुनाव होने वाले हैं, और दोनों प्रदेश सबसे ज्यादा गेहूं उत्पादन करने वाले राज्य हैं, इसलिए वहां भाजपा विरोधी पार्टयिां इसे बड़ा मुद्दा बनाने की कोशिश कर रही हैं।

 ऐसा नहीं है कि सरकार को यह निर्णय करते वक्त इस बात का अहसास नहीं था कि इसका विरोध होगा।

 चुनाव में जनता के बीच विपक्ष के आरोपों का जवाब देना होगा।

 बावजूद इसके यदि उसने यह निर्णय किया है, तो कुछ ठोस कारण होंगे।

 दरअसल, यह विषय ऐसा है जिसे संतुलित होकर समझने तथा राजनीतिक पार्टयिों के वक्तव्यों से अलग होकर विचार करने की आवश्यकता है।

 एक तर्क है कि जब देश में 2015-16 में 9 करोड़ 35 लाख टन के गेहूं का पैदावार हुआ तो फिर गेहूं की किल्लत का सवाल कहां से पैदा हो गया कि सरकार ने शुल्क मुक्त आयात का निर्णय लिया।

 ध्यान रखिए कृषि मंत्रालय के आंकड़ों के अनुसार 2014-15 में गेहूं की पैदावार 8 करोड़ 65 लाख 30 हजार टन ही हुई थी।

 इसके अनुसार 2015-16 में गेहूं पैदावार ज्यादा हुई।

 तो फिर ऐसा क्यों।

 यही नहीं, यह भी माना जा रहा है कि किसानों ने अब तक 2 करोड़ 21 लाख 63 हजार हेक्टेयर में गेहूं की बुवाई कर दी है, जो पिछले साल के 2 करोड़ 2 लाख हेक्टेयर से ज्यादा है।

 ऐसे में सरकार की ऐसी क्या मजबूरी हो गई कि उसे आयात को प्रोत्साहित करने की आवश्यकता महसूस हुई।

 तो यह है एक पक्ष और इसके आधार पर सरकार का निर्णय अतार्किक लग सकता है।

 एक हद तक किसान विरोधी भी।

 विपक्ष इसे ही अपने तरीके से उछाल रहा है।

 अब जरा दूसरे पक्ष को भी देखिए।

 कई विश्वसनीय हलकों से 9 करोड़ 35 लाख टन पैदावार के आंकड़े पर प्रश्न उठाए गए।

 इन हलकों के मुताबिक, गेहूं की पैदावार 8 करोड़ से 8.5 करोड़ टन के बीच ही हुई।

 हम इन दोनों दावों के बीच की सच्चाई का पता नहीं कर सकते।

 लेकिन कुछ बातें तो सच हैं।

 मसलन, भारतीय खाद्य निगम के गोदामों में 9 दिसम्बर के आंकड़ों के अनुसार 1 करोड़ 65 लाख टन ही गेहूं का भंडार है।

 पिछले वर्ष इस समय 2 करोड़ 68 लाख 80 हजार टन था।

 इस तरह जिसे अंग्रेजी में बफर स्टॉक कहते हैं, उसमें 1 करोड़ टन से ज्यादा की कमी है।

 यह पिछले नौ साल में सबसे कम जाहिर है, यह सामान्य स्थिति नहीं है।

 वैसे, सरकार को जवाब तो देना ही चाहिए कि इतना कम भंडार क्यों है।

 लेकिन जो है वह हमारे सामने है, और उसके आलोक में ही विचार करना होगा।

 तत्काल देश में गेहूं से इसकी भरपाई की कोई संभावना नहीं है।

 जब गेहूं पर आयात शुल्क था, तब भी आयात हो रहा था।

 आटा मिलों ने सरकार से आयात शुल्क हटाने की मांग की थी, क्योंकि उनके यहां पर्याप्त गेहूं आ नहीं रहा था।

 पिछले कुछ दिनों से बाजार में गेहूं और आटा, दोनों के दामों में बढ़ोतरी जारी है।

 ऐसे में सरकार करे तो क्या करे।

 कहने की आवश्यकता नहीं कि सरकार ने गेहूं की बाजार में पर्याप्त उपलब्धता सुनिश्चित कर इसके मूल्य को नियंत्रित करने को प्राथमिकता दी है।

 राजधानी दिल्ली में ही गेहूं 24 रु पए किलो मिल रहा है।

 तो करोड़ों उपभोक्ताओं के हित ध्यान में रखना जरूरी था।

 बिना आयात यह संभव नहीं।

 गेहूं के आयात का मूल्य 210 से 215 डॉलर प्रति टन है।

 जब यह बाजार में आ जाएगा तो माना जा रहा है कि सरकार ने गेहूंं का जो न्यूनतम मूल्य 1625 रुपये क्विंटल घोषित किया हुआ है, उससे भी जगह-जगह 50 रु पये से 200 रुपये प्रति क्विंटल तक की कमी आ सकती है।

 इससे उपभोक्ताओं को बड़ी राहत मिलेगी।

दूसरे, यह शुल्क रहित व्यवस्था स्थायी नहीं है।

 अभी इसे 29 फरवरी, 2017 तक के लिए किया गया है।

 मार्च तक नई फसल आने का अनुमान है।

 अभी करीब 35 लाख टन गेहूं के आयात का सौदा हुआ है।

 इससे ज्यादा की तत्काल संभावना नहीं दिखती है, क्योंकि कालासागर से कुछ समय बाद आवागमन संभव नहीं होगा।

 हो सकता है इतने आयात के बाद सरकार फिर से शुल्क लगा दे।

 हमारे यहां पैदावार बेहतर होती है, और बाजार में न्यायसंगत मूल्य पर पर्याप्त मात्रा में गेहूं उपलब्ध रहता है, तो फिर सरकार क्यों शुल्क रहित आयात करवाएगी।

 आखिर, इसी सरकार ने पहले गेहूं पर आयात शुल्क बढ़ाया था, जो 31 मार्च, 2016 तक के लिए था, फिर इसे 30 जून तक किया गया और यह सितम्बर तक जारी रहा।

 सरकार ने गेहूं का जो न्यूनतम मूल्य घोषित किया है, वह तो जारी रहने ही वाला है।

 किसानों से केंद्र और राज्य सरकारें गेहूं खरीद कर भंडारण करेंगी।

 निजी व्यापारी भी इससे कम पर न खरीद पाएं इसकी व्यवस्था अवश्य राज्य सरकारों को करनी चाहिए किंतु यह माना जा रहा है कि इस बार ठंडी कम होगी और गरमी के कारण गेहूं जितना पैदा होना चाहिए संभवत: नहीं होगा।

 हम आप निश्चयात्मक तौर पर कुछ नहीं कह सकते, पर यदि ऐसी बातें विशेषज्ञों की ओर से कही जा रही हैं, तो इसका संज्ञान लेना ही होगा।

 मौसम विभाग ने कम ठंड की भविष्यवाणी तो कर ही दी है।

 जाहिर है, सरकार का निर्णय, इन सारे कारणों और तयों को एक साथ मिलाकर देखने से, तार्किक और आवश्यक लगता है।

 हां, सरकार का फोकस पैदावार और किसान हों ताकि बार-बार ऐसा करने को विवश न होना पड़े।

 उम्मीद है सरकार ऐसा ही करेगी।

, – अवधेश कुमार।

सौजन्य – राष्ट्रीय सहारा।

