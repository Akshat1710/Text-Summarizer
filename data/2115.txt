उर में नोबेल चोर गडे़ (हिन्दुस्तान)।

अच्छा हुआ कि मुझे नोबेल वालों ने नोबेल नहीं दिया।

 दिया होता और चोरी हो गया होता, तो मैं क्या करता।

 मैं तो उसकी नकल भी नहीं बनवा सकता था।

 नकल के लिए पैसा कहां से लाता।

 लेकिन नोबेल-चोरों का मैं कायल हो गया।

 ये जरूर स्पेशल चोर रहे होंगे।

 शायद वही प्रतिभाशाली चोर, जिन्होंने गुरुदेव के नोबेल पर भी हाथ साफ किया था।

 इनका अटूट नोबेल प्रेम देखकर मेरा तो मन कर रहा है कि नोबेल कमेटी को कहूं कि इनको भी एक दे दो, ताकि इनकी चोरी की आदत खत्म हो।

, लेकिन जब से सुना है कि चोरों ने जिसे चुराया, वह ‘नकल’ थी, मेरी हमदर्दी चोरों के प्रति और बढ़ गई है।

 चोरों के साथ भी धोखा।

 जिस नोबेल के लिए इतनी रिस्क ली, वह भी नकली निकला।

 अब जब वे किसी नोबेल वाले के यहां उसे लटका देखेंगे, तो पहला विचार यही आएगा कि यह नकली है कि असली।

 यही नोबेल की प्रॉब्लम है- ड्राइंग रूम में लटकाते हैं, तो चोरों की नजर लगती है और लॉकर में रखते हैं, तो मिला-न मिला बराबर।

, सचमुच नोबेल अपने आप में बड़ी आफत है।

 पहले उसके लिए तैयारी में मारे-मारे फिरो।

 मिले, तो हिफाजत करो।

 चोर ले जाएं, तो पुलिसवालों को चाय पिलाते रहो।

 मैं सब कुछ कर सकता हूं, पर चोरों को धोखा नहीं दे सकता।

 वे सबसे प्रतिभाशाली होते हैं।

 ‘जहां न पहुंचे रवि, वहां पहुंचे कवि’ की तरह वे भी वहां पहुंचते हैं, जहां बाकी लोग पांव रखने से भी डरते हैं।

 वे जरूर असाधारण होंगे।

 सामान्य चिंदी चोर चिंदी पर हाथ साफ करेगा कि नोबेल पर।

, सच कहूं, तो नोबेल की चोरी की खबर एक खुशखबरी की तरह ही आई।

 चाहकर भी दुखी न हो सका, क्योंकि इस खबर का मजा ही कुछ और था।

 यह एक ‘इंटेलेक्चुअल’ किस्म की खबर थी।

 ऐसी चोरी, जो समस्त नोबेल वंचितों को सुखी करने वाली थी।

 मैंने नोबेल वालों का मन ही मन धन्यवाद किया कि उन्होंने जो सम्मान बनाया है, वह ऐसा ‘व्यतिरेकी’ है कि जब किसी को मिलता है, तो शेष जनों में ईष्र्या पैदा करता है, और जब चोरी होता है, तो सबको हर्षित करता है।

 हम सम्मानित के दुख से ज्यादा चोरों की प्रतिभा से प्रसन्न होते हैं।

, नोबेल की महिमा किसी को मालूम हो न हो, चोरों को जरूर मालूम रहती है।

 वही उसके सबसे अच्छे कद्र दां लगते हैं।

 भगवान ऐसे कद्र दां सबको नसीब करे।

 अपने पास तो खैर अकादेमी तक का नहीं है।

 ज्ञानपीठ को लेकर चोरों ने अब तक कोई दिलचस्पी नहीं दिखाई है।

 चोरों की भी क्लास होती है।

 हाथ डालते हैं, तो किसी ऐसी इंटरनेशल चीज पर डालते हैं कि बड़ी खबर बने।

 मेरे यहां चुराने से जो मिलेगा, उसको तो कबाड़ी तक न लेगा।

, मेरे ड्राइंग रूम की दीवारों पर जो पांच-छह सम्मान लटके हैं, वे सबके सब 21 हजारी हैं।

 एक लखटकिया है, जो इतना भारी रहा कि दीवार ने ही लटकाने से मना कर दिया।

 जो लटके हैं, वे लकड़ी के फट्टे पर स्टील या पीतल की प्लेट के हैं, जिन पर कुछ लिखा हुआ है, जो अब पढ़ने तक में नहीं आता।

 लेकिन मैं उनको रुतबे के लिए लटकाए हुए हूं।

 एक बार कबाड़ी ने कहा- बाबूजी, ये क्या लटका रखे हैं।

 बेच दो, 50 रुपये दे दूंगा।

 मैंने नहीं दिए।

 अब वह उनकी ओर देखता तक नहीं।

 वह 50 रुपये भी गए।

 आजकल मैं दरवाजे खोलकर सोता हूं, लेकिन चोर इतने कमीने हैं कि उनको लेने आज तक नहीं आए।

, मैं सूरदास की गोपियों की तरह अब भी गाए जा रहा हूं- उर में नोबेल चोर गडे़।

 लेकिन चोर हैं कि आते ही नहीं।

– सुधीश पचौरी हिंदी साहित्यकार।

सौजन्य- हिन्दुस्तान।

