पिता हो तो करुणानिधि जैसा (नवभारत टाइम्स)।

तमिलनाडु में डीएमके नेता करुणानिधि के दूसरे बेटे स्टालिन को पार्टी का कार्यकारी अध्यक्ष बना दिया गया।

 4 जनवरी को पार्टी की जनरल बॉडी मीटिंग में यह प्रस्ताव सामान्य ढंग से पास हो गया।

 इसका अर्थ यह नहीं कि स्टालिन की राह में रोड़े नहीं थे।

 सबसे बड़ा रोड़ा तो बड़े भाई अलागिरी ही थे, जिन्हें समय रहते पहले किनारे किया गया, फिर पार्टी से ही निकाल दिया गया।

 इस घटनाक्रम में स्टालिन को पिता करुणानिधि का पूरा समर्थन हासिल रहा।

, दक्षिण भारत में बाप-बेटे के आपसी तालमेल से संपन्न हुई सत्ता हस्तांतरण की इस सहज प्रक्रिया ने उत्तर भारत के लिए एक मिसाल पेश कर दी है।

 खासकर यूपी में जिस तरह बेटे को सीएम बनाने के बाद भी मुलायम सिंह पूरे कार्यकाल में उस पर अपना अंकुश बनाए रखने का भरसक प्रयास करते रहे, और अब चुनाव से ऐन पहले उसकी टांग खींचने की हर संभव कोशिश कर रहे हैं, उसे देखते हुए करुणानिधि आदर्श पिता के ही रूप में सामने आते हैं।

 दिलचस्प बात यह है कि स्टालिन ऐसे वक्त में पार्टी की कमान संभाल रहे हैं जब मुख्यमंत्री पद उनकी पहुंच से ज्यादा दूर नहीं लग रहा।

, इस लिहाज से देखें तो करुणानिधि जैसे पिता भारतीय राजनीति में कम ही नजर आते हैं।

 लालू ने जरूर अपने दोनों बेटों को नीतीश मंत्रिमंडल में सेट करवा दिया, लेकिन उत्तराधिकार का सवाल उन्हें भी आगे-पीछे हल करना ही होगा।

 फारुक अब्दुल्ला ने भी मन से या बेमन से, पर बेटे को समय रहते सीएम बनवा ही दिया।

 बाला साहेब ठाकरे ने भतीजे राज ठाकरे को रास्ते से हटा कर बेटे उद्धव ठाकरे को पार्टी के ताज तक पहुंचा दिया, पर सीएम की गद्दी फिलहाल उनकी पहुंच से दूर ही लग रही है।

, इस मामले में पंजाब के बादल पिता-पुत्र के सामने न तो कोई द्वंद्व था, न ही कोई प्रतिद्वंद्वी।

 लेकिन अब इसका क्या करें कि पिता दीर्घजीवी निकले और बेटे की बस छूटने को है।

 केंद्र में राहुल गांधी को भी कोई चुनौती देने वाला नहीं था।

 मौका पूरे दस साल नजरें झुकाए उनके दरवाजे पर खड़ा रहा, पर तब बात नहीं बनी और अब बिगड़ती ही जा रही है।

 भारतीय लोकतंत्र में वंश परंपरा आपको युवराज बना सकती है लेकिन राजा बनने की यहां कोई गारंटी नहीं।

, सौजन्य – नवभारत टाइम्स।

