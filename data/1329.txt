संपादकीयः मनमानी पर अंकुश (जनसत्ता)।

समाज के बदलते स्वरूप और बहुत सारे परिवारों की बढ़ती व्यस्तताओं के बीच अब उनके बच्चों के स्कूल जाने की उम्र पांच साल या इससे ऊपर नहीं रही, बल्कि शहरों-महानगरों में यह घट कर महज तीन साल रह गई है।

 लेकिन इतने छोटे बच्चों की पढ़ाई-लिखाई और देखरेख के लिए कोई पाठ्यक्रम या नियमन तय नहीं हैं।

 अलबत्ता लोगों की बदलती और बढ़ती जरूरतों को देखते हुए तीन से छह साल तक के बच्चों के लिए प्ले या प्री स्कूल खुलने शुरू हुए जिन्हें औपचारिक पढ़ाई की शुरुआत के पहले बच्चों को मानसिक रूप से तैयार करने के उद्यम के रूप में पेश किया गया।

 इसके बढ़ते दायरे का अंदाजा इसी से लगाया जा सकता है कि पिछले कुछ सालों के भीतर इसने एक बड़े कारोबार का रूप ले लिया है।

 मगर विडंबना यह है कि इतनी कम उम्र के बच्चों के कोमल मन और जरूरतों के मुताबिक शायद ही ऐसे किसी स्कूल में व्यवस्था की जाती है।

 जबकि फीस के नाम पर मोटी रकम की वसूली से लेकर बच्चों के साथ बर्ताव तक के मामले में अक्सर कई तरह गड़बड़ियां सामने आती रही हैं।

 इसके अलावा, कई जगहों पर सिर्फ एक कमरे या किसी बेसमेंट तक में ऐसे स्कूल चलाए जाते हैं।

 कर्मचारियों को कम पैसे देना एक आम शिकायत है।

चूंकि प्ले स्कूलों पर नियंत्रण या निगरानी के लिए अब तक कोई संस्थागत व्यवस्था नहीं है, इसलिए इनके संचालकों की मनमानी की शिकायतें लगातार आती रही हैं।

 इसी के मद््देनजर इन्हें नियमन के दायरे में लाने की जरूरत लंबे समय से महसूस की जा रही थी।

 अब देर से सही, राष्ट्रीय बाल अधिकार संरक्षण आयोग ने इन स्कूलों की खातिर बाकायदा दिशा-निर्देश जारी किया है।

 इसके तहत अब किसी भी प्ले या प्री-स्कूल को चलाने के लिए मान्यता अनिवार्य होगी।

 इसमें संबंधित प्राधिकार से अनुमति, बीस बच्चों पर एक शिक्षक, देखभाल के लिए सहायक-सहायिका, इमारत में चारदिवारी, रोशनदान, बेहतर बुनियादी सुविधाएं, सुरक्षा-व्यवस्था और सीसीटीवी जैसी शर्तें शामिल हैं।

 बच्चों को किसी भी तरह का शारीरिक या मानसिक दंड देना अपराध होगा।

 वहां काम करने वाले सभी कर्मचारियों को न्यूनतम योग्यता और पुलिस जांच की तय प्रक्रिया से गुजरना होगा।

ऐसा देखा गया है कि शहरों-महानगरों की तेज जीवनशैली से प्रभावित कई माता-पिता जल्दी से जल्दी पढ़ाई शुरू कराने के चक्कर में दो साल की उम्र में ही अपने बच्चे को प्ले या प्री स्कूल में भेजना शुरू कर देते हैं।

 जबकि इतनी छोटी उम्र के बच्चों के कोमल मन-मस्तिष्क को भावनात्मक संरक्षण और बाल मनोविज्ञान की समझ रखने वाले प्रशिक्षित कर्मी की जरूरत ज्यादा पड़ती है।

 इसलिए यह तय किया गया है कि प्ले स्कूल तीन साल से छोटे बच्चे को दाखिला नहीं दे सकेंगे।

 एक और अच्छी बात यह है कि इन स्कूलों के लिए मॉड्यूल और पाठ्य-पुस्तकें तैयार की जा रही हैं, ताकि वहां आने वाले बच्चों को नियमित शिक्षा के ढांचे के तहत आगे की दिशा मिल सके।

 उम्मीद की जानी चाहिए कि आयोग सिफारिशें देकर खामोश नहीं बैठ जाएगा, बल्कि उन पर अमल का संज्ञान भी लेगा।

, सौजन्य- जनसत्ता।

