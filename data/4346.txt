बहादुरी के रंग (दैनिक जागरण)।

यह दृश्य साहस के रंगों से ही भरे जा सकते हैं।

 सात दिन पहले दो बच्चों को जन्म देने वाली एक मां 23 किलोमीटर तक बर्फ में चली।

 सवाल जिगर के टुकड़ों का था, इसलिए पैरों ने तकलीफ सह ली।

 सड़कों पर बर्फ का राज था लेकिन आस्था और हिम्मत ने यह जीत दर्ज की देव संस्कृति के लिए जानी जाती सराज घाटी में।

 वस्तुत: कमला नाम की वह मां बर्फ पर भारी पड़ी।

 यही ममता की खासियत होती है।

 जब संतान को गर्म हवा लगे, ममता छांव बन जाती है और जब बर्फ में सब बर्फ होने लगता है तो ममता ताप बनकर लोहा लेती है।

 सरकारी मशीनरी ने क्या किया, क्या नहीं किया, वह दिखाई दे ही रहा है लेकिन एक मां क्या कर सकती है, यह कमला ने ही बताया।

 इसी प्रकार मंडी के ही सरकाघाट का प्रफुल्ल शर्मा हिमाचल प्रदेश की नई पीढ़ी के प्रति आश्वस्त करने वाला एक होनहार है जिसे पता है कि इस खुरदरे संसार में बहादुरी का कोई विकल्प नहीं है।

 जब उसे गणतंत्र दिवस पर वीरता पुरस्कार मिल रहा होगा, तो एक गौरवान्वित हिमाचल खुद पर इतरा रहा होगा।

 बहादुरी के ये दो किस्से हकीकत हैं।

 लेकिन एक पुरस्कृत हुआ है, दूसरा नहीं।

 बर्फ से लड़ कर कमला देर शाम मंडी अस्पताल पहुंची तो उसे पीजीआइ या कहीं और जाने की सलाह दी गई।

 यह स्वास्थ्य मंत्री के गृह जिले में सबसे बड़े अस्पताल का हाल है।

 यह मूलत: उन घोषणाओं की पोल खुलने का उदाहरण है जहां सात दिन के बच्चे को दाखिला नहीं दिया गया।

 कारण जो भी हों, सात दिन पहले दो जिंदगियों को इस संसार में लाने वाली मां के पैरों की बर्फ भी नहीं दिखी।

 आखिर स्वास्थ्य क्षेत्र का आपदा प्रबंधन क्या है।

 कौन सुनिश्चित करेगा कि 23 किलोमीटर चल कर आती एक महिला के बच्चों को स्पर्श मिले।

 मुख्य चिकित्सा अधिकारी ने जांच के आदेश दे दिए हैं लेकिन कुछ सरकारी कार्यसंस्कृति के जुमले हवा में अभी से तैर रहे हैं- एक डॉक्टर अवकाश पर था… एक दिन में ड्यूटी पर था…एक को अचानक काम पड़ गया…इत्यादि।

 यह कुव्यवस्था उस अस्पताल की है जिसने एक कॉलेज के रूप में काम करना शुरू कर दिया है।

 प्रकृति कहीं भी जख्म दे सकती है लेकिन मानव की बनाई हुई व्यवस्था तो इतनी चाक चौबंद होनी ही चाहिए कि उन जख्मों पर नमक न छिड़का जाए।

 राहत यही है कि निजी अस्पताल में भी नवजात के उपचार का खर्च स्वास्थ्य विभाग वहन करेगा।

 स्थानीय संपादकीय : हिमाचल प्रदेश , सौजन्य- दैनिक जागरण।

