शासनकला : उदारवादियों की आवाज सुनो (दैनिक ट्रिब्यून)।

हरीश खरे।

भारत में ज्यादातर उदारवादी लोग गहरे सदमे और दहशत के आलम में हैं।

 उत्तर प्रदेश के मुख्यमंत्री के रूप में गोरखपुर के एक महंत का चयन किए जाने के बाद वे सार्वजनिक और निजी बातचीत में पंथनिरपेक्ष विचारों और मूल्यों पर आघात को लेकर दुख जता रहे हैं।

 उदारवादियों में एक तरह से अलग-थलग पड़ जाने का भाव है, जिसमें विभ्रम का एहसास भी मिला हुआ है।

 एक उदारवादी ने अपनी पीड़ा जताते हुए लिखा है कि मणिपुर में उसी शख्स को मुख्यमंत्री बनाया गया है, जिसके खिलाफ 2011 में भाजपा ने हंगामा काटा था क्योंकि उन जनाब के बेटे पर हत्या के मामले में आरोप लगा था और अब जबकि बेटे को धारा 304 के तहत होमिसाइड का दोषी ठहराया जा चुका है तो उसी भाजपा ने बीरेन सिंह को उच्च कोटि का देशभक्त करार मान लिया है।

 एक अन्य उदारवादी ने चिढ़ते हुए लिखा है कि जिन विजय बहुगुणा के उत्तराखंड का मुख्यमंत्री रहने पर उनकी क्षमता पर नरेंद्र मोदी ने सवाल खड़े किए थे, उन्हें ही आज भाजपा में “सम्मानित” नेता माना जा रहा है।

 एक और उदारवादी व्यक्ति ने इस बात का हवाला दिया है कि उत्तर प्रदेश के नये मुख्यमंत्री के खिलाफ कई आपराधिक मामले दर्ज हैं।

 और फिर एक आला दर्जे की मौकापरस्त शख्सियत रीता बहुगुणा जोशी का जिक्र किया गया है, जो पहले कांग्रेस में थीं, फिर समाजवादी हुईं, उसके बाद फिर कांग्रेस में गईं और अब भाजपा सरकार में मंत्री हैं।

 इस तरह सभी उदारवादी एक-दूसरे से यही सवाल पूछते दिख रहे हैं-क्या इसी “नये भारत” का वादा हमसे किया गया था।

राजनीतिक अनैतिकता और मौकापरस्ती के ये उदाहरण बेहद निराशाजनक हैं, लेकिन इस घटनाक्रम से एक अच्छी बात भी उभरती दिख रही है, जिसको नजरअंदाज नहीं किया जाना चाहिए।

 भाजपा दरअसल कांग्रेस बनती जा रही है।

 अगर भाजपा एक नयी अखिल भारतीय पार्टी है और हमारे अफरातफरी भरे सियासी माहौल में एक तरह के अनुशासन और राजनीतिक सुसंगति का भाव पैदा करने का एक जरूरी काम पूरा कर रही है तो निश्चित तौर पर उसमें तमाम बुराइयां भी घर करेंगी और उसे अपराधियों, ठगों, भ्रष्टाचारियों का ठिकाना भी बनना होगा।

 उदारवादी खेमे को तो खुश होना चाहिए कि भाजपा अब उस स्थिति से अलग नहीं दिख सकती है, जिसमें 1980 के दशक से अपने दबदबे के दौरान कांग्रेस घिरी रही यानी नेता के प्रति वैसी ही अंधभक्ति, बहुमत की राय थोपने की वही बीमारी और माफिया तत्वों के साथ तालमेल बनाने का वही खेल।

संभवतः सबसे अच्छी खबर यह है कि भाजपा में एक नयी आक्रामक सिद्धांतविहीनता संस्थागत रूप लेने लगी है।

 इस लिहाज से मेरे लिए इससे आश्वस्तकारी बात कुछ और नहीं हो सकती है कि कर्नाटक के पूर्व मुख्यमंत्री और भारत के पूर्व विदेश मंत्री एस. एम. कृष्णा को धूमधाम से भाजपा में शामिल किया गया।

 एस. एम. कृष्णा भद्र व्यक्ति हैं, पढ़े लिखे हैं और उदार शहरी मिजाज वाले शख्स हैं।

 वह यूरोपियन फुटबाल और विंबलडन के मुरीद हैं।

 एक तरह से वह योगी आदित्यनाथ और पूर्वी उत्तर प्रदेश में उनकी दुनिया के ठीक उलट हैं।

 उदारवादी खेमा अगर यह सोच रहा हो कि किन राजनीतिक समीकरणों और निजी झुकावों के चलते कृष्णा जैसे व्यक्ति ने कांग्रेस छोड़ी होगी और अमित शाह के साथ अपनी फोटो खिंचवाई होगी तो वह ठीक ही कर रहा है।

 हालांकि उदारवादियों के लिए यह एक तरह से आश्वस्त करने वाली बात होनी चाहिए कि भाजपा जमीनी राजनीतिक गणित में ऐसी उलझ चुकी है कि उसे एक एस. एम. कृष्णा को अपने साथ जोड़ने में खुशी हो रही है।

हो सकता है कि भाजपा उतनी कट्टर न हो, जितना हममें से कुछ लोग मानते रहे हैं।

 हो सकता है कि भाजपा सामूहिक सोच के ध्वस्त होने के उसी जाने-पहचाने दौर में प्रवेश कर रही हो, जिसमें कोई संगठन यह मानने लगता है कि उसके सर्वोच्च नेता में अचूक क्षमताएं हैं और वह इस बात पर विश्वास करने लगता है कि उसकी अक्षमताओं और युक्तियों की अनैतिकता को नेता का करिश्मा ढक देगा।

 यह एक पुराना मिथ्याभिमान है कि हर तरह के समझौते किए जा सकते हैं, लेकिन नेता की कुशल नेतृत्व क्षमता के सहारे सुशासन दिया जा सकता है और अच्छी नीतियों को लागू किया जा सकता है।

 अगर ऐसा है, तो भाजपा को उसके आखिरी अंजाम तक जाने दें।

पंथनिरपेक्ष खेमे में गुस्सा क्यों है।

 हो सकता है कि उदारवादी लोग इस बात से निराश हों कि पंथनिरपेक्ष खेमा दिल्ली (केजरीवाल की जीत) और बिहार (नीतीश और लालू की जीत) को दोहरा नहीं सका।

 लेकिन हिंदुत्ववादी खेमे की राजनीतिक चतुराई से ईर्ष्या करने की यह तो वजह नहीं होनी चाहिए।

 दरअसल भाजपा पर किसी दोमुंहेपन का आरोप नहीं लगाया जा सकता।

 यूपी चुनाव के पहले चरण से ही विकास रथ पर योगी की तस्वीरें प्रमुखता के साथ लगाई गई थीं तो फिर उदारवादी लोग भाजपा, आरएसएस और संघ परिवार को इस बात के लिए क्यों कोस रहे हैं कि वे अपना माल बेचने में सफल रहे।

 जातिवादी और सांप्रदायिक राजनीति को कुशलता से अंजाम देने और एक खास तबके को “विकास” के छलावे से मोहित करने की भाजपा की क्षमता को स्वीकार क्यों न करें।

किसी भी उदारवादी को वोटर पर इस बात का दोष नहीं मढ़ना चाहिए कि उसने पंथनिरपेक्ष खेमे का साथ छोड़ दिया।

 आखिर पंथनिरपेक्षता के कथित अलंबरदार तो खुद ही इस पर काफी अरसा पहले विश्वास करना छोड़ चुके थे।

 बहन मायावती और उनकी सेक्यूलर मार्केटिंग को खारिज करने के लिए मतदाताओं को निशाने पर क्यों लिया जाए।

 उदारवादी भले ही भूल जाना चाहते हों, लेकिन वोटर नहीं भूले हैं कि यह वही मायावती हैं, जिन्होंने उन खौफनाक दंगों के बाद 2002 में गुजरात विधानसभा चुनाव में भाजपा का समर्थन किया था।

 “सांप्रदायिक मोदी” के खिलाफ उनकी बयानबाजियों पर वोटर क्यों यकीन करें।

 हो सकता है कि उदारवादी तबका इस बात से भयाक्रांत हो कि प्रधानमंत्री मोदी वाराणसी में हर मंदिर में माथा टेक रहे थे, लेकिन ऐसा लगता है कि किसी ने इस पर गौर नहीं किया कि अखिलेश यादव और डिंपल यादव के साथ राहुल गांधी भी मंदिरों में गए थे, संभवतः “हिंदू भावनाओं” का ख्याल रखते हुए।

पंथनिरपेक्षता पर भरोसा घटने का सिलसिला लंबे अरसे से चल रहा है।

 यह याद करना कुछ संजीदगी का एहसास देने के साथ तकलीफदेह भी हो सकता है कि आजादी के महज 10 वर्षों बाद जवाहरलाल नेहरू सार्वजनिक रूप से इस बात पर दुख जता रहे थे कि “कांग्रेस तो एक धर्मनिरपेक्ष समाज के सिद्धांत पर विश्वास करती है, लेकिन उसके कार्यकर्ता इस सिद्धांत से दूर जा रहे हैं और सांप्रदायिक सोच उन पर हावी हो रही है।

” यह बात मई 1958 की है।

1958 से ही न केवल धर्मनिरपेक्ष विचारों और मूल्यों को, बल्कि कई अन्य नेहरूवादी विचारों को उन्हीं नेताओं और समूहों ने छोड़ दिया, जो नेहरू के नाम की कसमें खाया करते थे और नेहरू के नाम का सहारा लेकर जो आगे बढ़े।

 उदारवादियों को अब इस सवाल का जवाब ढूंढना होगा कि क्या धर्मनिरपेक्षता के मकसद के लिए लड़ा जा सकता है।

 अगर इसका जवाब पक्के तौर पर हां हो तो उन्हें धर्मनिरपेक्ष नेताओं और दलों से एक अलग तरह की राजनीति की मांग करनी होगी।

 इसमें कोई शक नहीं है कि धर्मनिरपेक्षता एक जायज मकसद है और एक लोकतांत्रिक और विविधता भरी सामाजिक व्यवस्था के लिए यह हमारे संविधान का सबसे उज्ज्वल सितारा है, लेकिन यह लक्ष्य अनैतिक राजनीति करने वालों के जरिये हासिल नहीं किया जा सकता।

 हमें यह समझना होगा कि जो कुछ 2014 में शुरू हुआ था, वह 2017 में और मजबूत हुआ है।

 पहली बार नेहरूवादी व्यवस्था के सामने अपने वजूद का संकट पैदा हुआ है।

 इससे निपटा जा सकता है और निपटा जाना ही चाहिए, लेकिन ऐसा केवल नैतिक रूप से बेहतर राजनीति के जरिये ही किया जा सकता है।

(लेखक ट्रिब्यून समाचार पत्र समूह के प्रधान संपादक हैं।

)।

सौजन्य- दैनिक ट्रिब्यून।

