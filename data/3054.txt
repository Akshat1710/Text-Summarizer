अस्पताल में आग (दैनिक जागरण)।

राज्य के एक मात्र सुपर स्पेशलिटी मेडिकल कॉलेज व अस्पताल एसएसकेएम में एक बार फिर आग लग गई।

 आग पर काबू पाने में काफी मशक्कत करनी पड़ी।

 इसलिए कि राज्य के सबसे बड़े सुपर स्पेशलिटी सरकारी अस्पताल में अग्निशमन की ढांचागत सुविधाएं मौजूद नहीं थी।

 जब राज्य के सबसे बड़े अस्पताल में अग्निशमन की मुकम्मल व्यवस्था नहीं है तो अन्य सरकारी अस्पतालों में दुव्र्यवस्था का सहज ही अंदाजा लगाया जा सकता है।

 यह बात दूसरी है कि एसएसकेएम अस्पताल में आग लगने से कोई हताहत नहीं हुए।

 लेकिन धुआं से रोगियों को परेशानी झेलनी पड़ी।

 रोगियों को कुछ घंटों तक दमघोंटू माहौैल में रहना पड़ा।

 हालांकि अस्पताल प्रबंधन ने दावा किया है कि सभी रोगी सुरक्षित हैं।

 वहीं दूसरी ओर खबर आ रही है कि सर्जरी विभाग के सात रोगियों का कोई अता-पता नहीं है।

 हालांकि अस्पताल प्रबंधन ने इसका खंडन किया है।

 मुख्यमंत्री ममता बनर्जी ने मौके पर पहुंच कर स्थिति का जायजा लिया।

 अग्निशमन मंत्री व मेयर शोभन चटर्जी भी घटनास्थल पर पहुंचे थे।

 आग बुझाने में अधिक समय लगने पर मुख्यमंत्री ने क्षोभ व्यक्त किया।

 उन्होंने सभी सरकारी अस्पतालों में दमकल गाडिय़ां मौजूद रखने और अग्निशमन की व्यवस्था पुख्ता करना अनिवार्य करने का निर्देश दिया।

 हर घटना की तरह एसएसकेएम में आग की घटना की भी जांच का निर्देश दिया गया है।

 लेकिन यह पर्याप्त कदम नहीं कहा जाएगा।

 जांच का निर्देश देना प्रशासनिक औपचारिकता है।

 एसएसकेएम जैसे बड़े अस्पताल में आग लगने से पूरे सरकारी अस्पताल और मेडिकल कालेजों में अग्निशमन व्यवस्था की पोल खुल गई है।

 इस घटना से कई सवाल उठे हैं जिसका उत्तर सरकार के पास नहीं है।

 सरकारी अस्पताल में आग लगने की यह नई घटना नहीं है।

 कुछ महीने पहले बांकुड़ा और मुर्शिदाबाद के मेडिकल कालेज में आग लगी थी और कुछ लोगों की मौत भी हो गई थी।

 इसके बावजूद स्वास्थ्य विभाग ने शिक्षा नहीं ली।

 अब राज्य के सबसे बड़े अस्पताल में आग लगी है तो मुख्यमंत्री को सभी सरकारी अस्पतालों में अग्निशमन वाहन मौजूद रखने और अग्निशमन की कारगर व्यवस्था अनिवार्य करने का खयाल आया है।

ममता के सत्ता में आने पर महानगर के एक बड़े निजी अस्पताल में आग लगी थी।

 अस्पताल में उक्त अग्निकांड में 90 से अधिक रोगियों की मौत हुई थी।

 मुख्यमंत्री ने उक्त घटना पर अस्पताल प्रबंधन के विरुद्ध कड़ा कदम उठाया था।

 अस्पताल प्रबंधन के लोग गिरफ्तार होकर जेल भी गए थे।

 उसके बाद सभी निजी अस्पतालों में अग्निशमन की व्यवस्था अनिवार्य कर दी गई।

 सवाल उठता है कि छह-सात वर्ष पहले जब निजी अस्पतालों में अग्निशमन की व्यवस्था अनिवार्य की गई तो वह सरकारी अस्पतालों में क्यों नहीं लागू हुई।

 नियम-कानून सरकारी और गैर सरकारी सभी सेवा प्रतिष्ठानों पर समान रूप से लागू होना चाहिए।

 लेकिन हमारी यह नियति हो गई है कि जब तक कोई बड़ा नुकसान नहीं होता है तब तक सरकार नहीं जागती है।

 स्थानीय संपादकीय : पश्चिम बंगाल , सौजन्य – दैनिक जागरण, 22-11-2016.।

