चुनौतीपूर्ण आयोजन (दैनिक जागरण)।

राज्य में नववर्ष की शुरुआत एक सुखद अहसास के साथ होने जा रही है।

 राजधानी पटना के लिए गौरव की बात है कि उसे सिखों के दशम गुरु, गुरु गोविंद सिंह जी के 350 वें प्रकाशपर्व के आयोजन का अवसर मिला है।

 तकरीबन एक साल से सिखों के दूसरे सबसे बड़े तख्त श्री हरिमंदिर जी पटना साहिब में प्रकाशोत्सव की तैयारी की जा रही हैं।

 इस महत्वपूर्ण आयोजन को सफल बनाने में गुरुद्वारा प्रबंधक कमेटी के साथ राज्य सरकार की पूरी टीम लगी है।

 अनुमान यह लगाया जा रहा है कि मुख्य आयोजन के दिन पांच जनवरी को लाखों सिख श्रद्धालुओं से राजधानी पट जाएगी।

 इस लिहाज से प्रकाशपर्व को सकुशल सम्पन्न कराने की चुनौती सरकार के साथ पटनावासियों के समक्ष है।

 किसी राज्य की राजधानी या शहर में कोई बड़ा आयोजन होता है तो यह उसकी सूरत और सीरत को काफी हद तक बदल देता है।

 याद हो 1982 में देश की राजधानी दिल्ली में हुए एशियाई खेलों की तैयारी तीन साल पहले शुरू कर दी गई थी।

 एशिया में खेलों के इस महाकुंभ के लिए दिल्ली की यातायात व्यवस्था में इलेक्ट्रानिक नियंत्रण प्रणाली, आधुनिक सुविधाओं वाले स्टेडियम प्रगति मैदान के अलाव खिलाडिय़ों के रहने के लिए खेल गांव की स्थापना की गई।

 चौड़ी सड़कें बनीं और पंचसितारा होटल विकसित किए गए।

 इस तरह एशियाई खेलों के बहाने दिल्ली का कायाकल्प हुआ, दिल्लीवासियों ने दुनियाभर से आए खिलाडिय़ों की मेहमाननवाजी में कोई कसर नहीं छोड़ी और संकल्प लिया कि आयोजन के बाद अपने शहर को स्मार्ट रखेंगे, खुद भी अपडेट रहेंगे।

 इसकी तस्दीक प्रगति दिल्ली के अतिशीघ्र मेट्रो सिटी बनने से होती भी है।

 कुछेक साल पहले पड़ोसी झारखंड को राष्ट्रीय खेलों के आयोजन का मौका मिला तो उसकी राजधानी रांची के कायाकल्प के सपने देखे गए।

 कठिन भौगोलिक स्थितियों के बावजूद इस शहर को राष्ट्रीय खेलों की मेजबानी ने बेहतर बनने का मौका दिया।

 यहां भी आवासीय कॉलोनियां विकसित हो गईं, सितारा होटल बढ़े और सड़कें सुधरने से यातायात की व्यवस्था सुगम हुई।

पटना तो गुरु की नगरी ही कहलाती है।

 यहां कंगन घाट समेत तमाम ऐसी धरोहरें हैं जो गुरु गोविंद सिंह जी के बचपन की यादें दिलाती हैं।

 दशम गुरु का 350 वां प्रकाशपर्व राजधानी पटना के लिए इस रूप में बड़ी सौगात लेकर आया है, क्योंकि केंद्र सरकार ने इसे स्मार्ट सिटी प्रतियोगिता के लिए भी चयनित किया है।

 वैसे भी राजधानी होने के नाते पूरी व्यवस्था पटना में ही निहित है।

 ऐसे में राज्य सरकार, जिला प्रशासन और नगर निगम के समक्ष दोहरी चुनौती है।

 देश-दुनिया से आ रहे सिख श्रद्धालु इस महीने के आखिरी हफ्ते से लेकर नए साल के पहले सप्ताह यानी पंद्रह दिन तक पटना की मेहमाननवाजी से खुश होकर लौटते हैं और गुरुद्वारा प्रबंध कमेटी आयोजन के लिए सरकार और प्रशासन को धन्यवाद देती है तो यह कहा जा सकता है कि प्रकाशपर्व के आयोजन ने राजधानी को स्मार्ट सिटी बनाने का भी रिहर्सल करा दिया।

 हालांकि पर्यटन और दूसरे कई विभाग, जिला प्रशासन और पुलिस अफसरों की दिन-रात मेहनत के बावजूद प्रकाशपर्व के आयोजन को सफल बनाने में नागरिकों की भूमिका ज्यादा महत्वपूर्ण है।

 पटनावासियों को इसका अहसास है, लेकिन धरातल पर यह नहीं दिखाई दे रहा है।

 जहां-तहां कूड़ा फेंकना, गुटखा खाकर सड़कों पर थूकना, सार्वजनिक स्थलों पर पेशाब करना, यातायात व्यवस्था का उल्लंघन कर वाहन खड़े कर देना, कानफोडू़ हॉर्न बजाना आदि तमाम बुरी आदतें कम होने का नाम नहीं ले रही हैं।

 मुख्यमंत्री नीतीश कुमार ने बीते रविवार को पटना सिटी में प्रकाशपर्व की तैयारियों का जायजा लिया था।

 उन्होंने भी यह अपील की है कि व्यवस्था ऐसी रहे कि बाहरी श्रद्धालु अपने साथ बिहार की सुखद स्मृति लेकर जाएं।

 इसलिए उम्मीद यह की जानी चाहिए कि पटनावासी भी आयोजन से बड़ी सीख लेंगे।

 स्थानीय संपादकीय : बिहार , सौजन्य – दैनिक जागरण।

