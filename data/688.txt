सेना के मान-सम्मान की अनदेखी (दैनिक जारगण)।

इस हफ्ते कश्मीर में सैन्य दल पर हुए आतंकी हमले में तीन जवानों को शहादत का सामना करना पड़ा।

 यह इस साल सेना के काफिले पर सबसे बड़ा हमला था।

 आतंकियों के इस हमले में एक मेजर और लेफ्टिनेंट कर्नल समेत पांच अन्य जवानों को भी गोली लगी।

 इस हमले की जिम्मेदारी आतंकी संगठन हिजबुल मुजाहिदीन ने अपने सिर ली और अपने आतंकियों का जश्न मनाते हुए एक वीडियो भी अपलोड किया।

 इसके पहले पिछले हफ्ते हंदवाड़ा, बांडीपोर और कुलगाम में आतंकियों से अलग-अलग मुठभेड़ों में छह सैनिकों ने वीरगति प्राप्त की थी।

 इनमें मेजर सतीश दहिया भी थे।

 इन सैनिकों को श्रृद्धा सुमन अर्पित करते हुए थलसेनाध्यक्ष बिपिन रावत ने कहा था, ‘सैन्य ऑपरेशन के दौरान जवानों पर पथराव करने वाले लोगों को आतंकवादियों का सहयोगी माना जाएगा और उनसे सख्ती से निबटा जाएगा।

जो लोग इस्लामिक स्टेट और पाकिस्तान के झंडे दिखाकर आतंकवाद की मदद करना चाहते हैं उन्हें भी देश विरोधी माना जाएगा।

’ उनका यह भी कहना था कि मैं चेतावनी नहीं, हिदायत दे रहा हूं कि अगर आप बाज नहीं आते हैं और सुरक्षा बलों के ऑपरेशन में बाधा बनते हैं तो हम सख्ती से कार्रवाई करेंगे।

 उनके अनुसार सेना द्वारा लोक-कल्याण के लगातार प्रयासों के बावजूद स्थानीय जनता का सहयोग नहीं मिल रहा है।

 आतंकियों के गावों तक फैल जाने के कारण स्थिति नियंत्रण में लाने के लिए सख्ती करनी पड़ेगी।

 सरसरी तौर पर देखा जाए तो लगता नहीं कि सेनाध्यक्ष ने कुछ भी अनुचित कहा।

 हथियार बंद विद्रोहियों की चुनौती का जवाब देती सेना के आड़े यदि कोई आएगा तो क्या सेना फूल बरसाएगी।

 लेकिन बात सिर्फ तनी सी नहीं है।

 सवाल यह उठता है कि सेना अब तक क्या करती आई थी कि अब चेताने-हिदायत देने की जरूरत पड़ी।

जाहिर सी बात है कि सेना या तो अब तक वह सब नहीं कर रही थी जिसकी अब चेतावनी-हिदायत दी गई है या फिर सेना को अनुमति ही अब मिली है।

 सवाल यह भी है कि अगर अनुमति मिली भी है तो क्या केवल चेतावनी भर देने की है या फिर कुछ करने की भी।

 घाटी में सेना की स्थिति समझने के लिए दो घटनाओं के उदाहरण काफी हैं:13 नवंबर 2014 को कश्मीर के बड़गाम जिले में सेना की एक कंपनी ने एक नाके पर किसी कार को रुकने के लिए इशारा किया, लेकिन वह नहीं रुकी।

 पहले से ही सूचना थी कि संदिग्ध आतंकवादी एक गाड़ी में इसी ओर आ रहे हैं।

 जब वह कार अगले दो नाकों पर भी नहीं रुकी तो जवानों ने गोली चलाई।

 दो युवक मारे गए और दो घायल हुए।

जांच के आदेश दे दिए गए।

 चूंकि जम्मू-कश्मीर विधानसभा के चुनाव सिर पर थे इसलिए आनन-फानन कश्मीर के सर्वोच्च कमांडर जनरल हुड्डा ने प्रेस वार्ता बुलाई।

 इस प्रेस वार्ता में उन्होंने सेना की ओर से सार्वजनिक माफी मांगी और मुआवजे की घोषणा भी की।

 इस पर गौर करें कि यह सब जांच पूरी होने के पहले ही किया गया।

 प्रधानमंत्री नरेंद्र मोदी ने अपनी चुनावी सभाओं में अपनी ही पीठ ठोंकते हुए घाटी के वोटरों से बार-बार पूछा-क्या इतिहास में कभी सेना के इतने बड़े अफसर ने इस तरह माफी मांगी जिस तरह इस बार मांगी।

 दूसरा प्रसंग 12 अप्रैल 2016 का है।

 कश्मीर के उत्तरी जिले हंदवाड़ा में एक अफवाह उड़ी कि स्कूल से आती किसी लड़की के साथ छेड़खानी हुई है।

 हालांकि लड़की ने ऐसी किसी भी घटना से बाद में इन्कार किया, लेकिन मोहल्ले के लड़कों की शुरुआती मारपीट जल्द ही एक उग्र भीड़ में बदल गई और उसने सेना के एक बंकर को आग लगा दी।

हालात ज्यादा बिगड़े तो स्थानीय पुलिस को गोली चलानी पड़ी।

 दो युवक मारे गए।

 हफ्ते भर में शहर के प्रमुख चौराहे पर बने 25 साल पुराने तीन बंकरों को दिन-दहाड़े, चीखती-चिल्लाती, भारत और सेना-विरोधी नारे लगाती भीड़ के सामने बंकरों की ईंट-दर-ईंट तुड़वाई गई।

 सेना बस खड़ी देखती रह गई।

 उस वक्त सेनाध्यक्ष भी दौरे पर आए हुए थे।

 ये तीनों बंकर हंदवाड़ा में भारत की निगरानी और सतर्कता के पर्याय थे।

 ये बंकर, जिनका अलगाववादी दशकों से विरोध कर रहे थे, सेना का मुंह चिढ़ाते हुए तोड़ ड़ाले गए।

 आज जब हम विडियो-क्लिप्स में या कभी-कभार टीवी चैनलों में किशोरों की उग्र भीड़ को सेना की टुकड़ियों और वाहनों पर पत्थर मारते देखते हैं या फिर यह सुनते हैं कि आतंकियों से मुठभेड़ के दौरान मोर्चा संभाले सैनिकों पर पीछे से पत्थर बरसाए जाते हैं तो हैरान नहीं होना चाहिए।

 अपनी ही सेना के कबाल और असर को हमारे ही राजनीतिक नेतृत्व ने स्वयं ध्वस्त किया है।

अभी हाल तक जब सेना कश्मीर में कहीं पर फ्लैग-मार्च करती थी तो उसकी उपस्थिति मात्र से उपद्रवियों के हौसले पस्त हो जाते थे, लेकिन सैनिकों को कुछ भी कार्रवाई न करने के आदेश देकर तैनात करके हमने उनके आभामंडल को ही नहीं, मनोबल को भी झीना कर दिया है।

 पत्थर फेंकते उपद्रवी तेजाब और मिट्टी-तेल की जलती बोतलें भी फेंकते हैं, लेकिन जब मुट्ठी भर सैनिकों या सुरक्षा बलों के जवानों को खून की प्यासी भीड़ घेर ले तब भी संयम की सभी अपेक्षाएं इन्हीं जवानों से ही की जाती हैं।

 मरने-मारने पर उतारू भीड़ के साथ पाकिस्तान समर्थित जिहाद से जूझते हुए सेना के जवानों से मूर्तिवत खड़े रहने या जान बचाकर भागने की अपेक्षा रखना दो तरह की कीमत वसूलता है: एक, जवानों के शरीर और जान की क्षति के रूप में और दूसरे, पूरी सुरक्षा व्यवस्था की कुंद होती क्षमता के रूप में।

अति तो तब होती है जब इन्हीं पत्थरबाजों के आकाओं की सुरक्षा में इन्हीं जवानों की तैनाती होती है।

 जरा सोचिए क्या हाल करते हैं हम अपने इन जवानों के आत्मसम्मान का और देश पर मर-मिटने के इनके जज्बे का।

 क्या सोचते होंगे ये सैनिक जब उन्हीं की सुरक्षा में पनपते नेता सुबह-शाम उन्हें गरियाते दिखते हैं, उन जेहादियों की सहानुभूति में जिनसे न नेताओं को बचाने की जिम्मेदारी इन्हीं सैनिकों पर है।

 या फिर तब जब जमीनी सच्चाइयों से बेखबर शेष भारत के वोट-परस्त नेताओं की पूरी जमात सेनाध्यक्ष की चेतावनी पर लोकतंत्र और मानवाधिकारों की दुहाई भी देती है और ‘संयम’ बरतने की नसीहत भी।

 अति केवल यही नहीं कि तमाम नेताओं में सेनाध्यक्ष के सामान्य-सहज बयान की आलोचना करने की होड़ लगी, बल्कि यह भी है कि इस होड़ में चिदंबरम भी शामिल हुए।

यह वाकई हैरानी की बात है कि चिंदबरम जैसा कोई धीर-गंभीर, भूतपूर्व गृहमंत्री सेनाध्यक्ष की चेतावनी को ‘असंयमित’ करार देता है और एक ‘राजनीतिक हल’ की वकालत करता है।

 उनसे कोई पूछे कि कश्मीर किस ‘राजनीतिक समस्या’ से ग्रस्त है और उनके हिसाब से ऐसा क्या ‘राजनीतिक हल’ है जो वह खुद कश्मीर को दस साल तक नहीं दे पाए।

 कश्मीर में जिहादियों की चुनौती और उन्हें सेनाध्यक्ष की चेतावनी पर अगर राजनेता इसी तरह चिचियाते रहे तो क्या यह क्षमतावान देश इस संघर्ष को जीतने के लिए पर्याप्त राजनीतिक इच्छा शक्ति जुटा पाएगा।

(लेखक सुशील पंडित ‘रूट्स इन कश्मीर’ के सह संस्थापक हैं), सौजन्य- दैनिक जागरण।

