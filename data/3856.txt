सुरक्षा व्यवस्था में चूक  (राष्ट्रीय सहारा )।

पठानकोट आतंकवादी हमला कई दृष्टियों से खतरनाक संकेत देने वाला है।

 पहली बार आतंकवादियों ने वायुसेना के बड़े अड्डे पर हमला किया।

 सुरक्षा बलों को बहादुरी से सामना करने के लिए सलाम, किंतु सभी पांच आतंकियों का मारा जाना कोई बड़ी उपलब्धि इसलिए नहीं है, क्योंकि वे फिदायीन थे।

 उनका इरादा यह दिखाना था कि, हम भारत में सेना के अड्डे तक पर हमला कर घंटों मुठभेड़ कर सकते हैं।

 गुरदासपुर के ही दीनानगर थाने को 27 जुलाई 2015 को आतंकवादियों ने कब्जे में ले लिया था और एक साथ पुलिस, एनएसजी, बीएसएफ, स्पेशल फोर्स..सबको मिलाकर 10.30 घंटे से ज्यादा संघर्ष करना पड़ा।

 पुलिस अधीक्षक सहित कुल 13 लोगों की बलि के बाद हमले का अंत हुआ।

 इस बार हमारे सात प्रशिक्षित जवानों की बलि चढ़ी।

 जम्मू कश्मीर से बाहर उस श्रेणी के आतंकवादियों का यह पहला हमला था और पंजाब में तो पिछले 20 वर्ष में कोई आतंकवादी हमला नहीं हुआ था।

 उस हमले के बाद यह माना गया था कि सुरक्षा व्यवस्था इतनी पुख्ता कर दी गई होगी जिससे आगे आतंकवादी ऐसे वारदात नहीं करने में सफल नहीं हो पाएंगे, किंतु ऐसा हुआ नहीं।

जुलाई में उनने एक थाने पर हमला किया तो इस बार वायुसेना के भारत के सबसे बड़े अड्डे में से एक को निशाना बनाने का दुस्साहस किया।

 यह आतंकवाद के रडार पर लंबे से पड़े देश के लिए सामान्य स्थिति नहीं है।

 आखिर तीन जवानों को अपनी बलि चढ़ानी पड़ी।

 ध्यान रखिए पिछले हमले में आतंकवादियों ने पहले एक बस पर हमला किया था, उसके बाद एक कार छीनी थी और उससे थाना तक पहुंचे थे।

 इस बार भी उनने पहले एक इनोवा गाड़ी छीनी और फिर उस गाड़ी को आगे छोड़ दिया।

 यही नहीं उसके बाद गुरदासपुर के पूर्व पुलिस अधीक्षक और अब असिस्टेंट कमांडेंट सलविंदर सिंह को उनकी गाड़ी समेत अगवा किया।

 सलविंदर को तो छोड़ दिया गया, लेकिन गाड़ी व उनके गनमैन और रसोइया को आतंकवादी लेकर चले गए।

 बाद में आतंकवादियों ने गनमैन को घायल अवस्था में गाड़ी से फेंक दिया था।

 जरा सोचिए, इस घटना के बाद क्या सुरक्षा व्यवस्था ऐसी नहीं होनी चाहिए थी, ताकि ये आतंकवादी हमला करने से पूर्व पकड़े जाएं या मारे जाएं।

 यह तो नहीं कह सकते कि उसके बाद सुरक्षा एजेंसियों ने कुछ किया ही नहीं, लेकिन खुफिया ब्यूरो कह रहा है ये आतंकवादी 31 दिसम्बर को ही पाकिस्तान से घुसे थे।

 पठानकोट में पाकिस्तान सीमा से लगे नरोट जमैल सिंह इलाके से गुजर रहे सलविंदर सिंह की गाड़ी छीनने और अपहरण करने के बाद पुलिस, बीएसएफ और सेना तीनों ने कहा था कि यह आतंकवादियों का काम हो सकता है।

, जो सूचना है सेना ने दीनानगर जैसे हमले की आशंका भी जताई थी।

 इसके बाद पंजाब पुलिस ने आईबी और रॉ से भी इनपुट लिए थे, और सब इसी निष्कर्ष पर पहुंचे थे कि ऐसा हमला हो सकता है।

 रिपोर्ट आने के बाद पुलिस और सेना ने ताजपुर और कथलौर के पास छानबीन भी शुरू की।

 वायुसेना को भी अलर्ट कर दिया गया था।

 स्वैट कमांडोज के अलावा अमृतसर व गुरदासपुर से भी सुरक्षा बल मंगा लिए गए थे।

 तो ये सब सक्रिय हुए।

 कहने का तात्पर्य यह कि अपने आने की स्पष्ट धमक देने, हिंसा करने तथा पुलिस, बीएसएफ, स्वैट एवं सेना के सतर्क होने के बावजूद आतंकवादी करीब 3 बजकर 5 मिनट पर वायुसेना स्टेशन पर हमला करने में कामयाब हो गए।

 इसे सुरक्षा की विफलता नहीं तो क्या कहेंगे।

 वैसे भी 25 दिसम्बर को प्रधानमंत्री नरेन्द्र मोदी के पाकिस्तानी प्रधानमंत्री नवाज शरीफ से मिलने लाहौर और वहां से उनके घर जाने के बाद इसकी आशंका बनी हुई थी।

 आतंकवादी इस वातावरण को खराब करने के लिए हमले की कोशिश कर सकते हैं।

 इसलिए वैसे भी सुरक्षा व्यवस्था को इतना सतर्क होना चाहिए था जिसमें आतंकवादियों को हमला करने का इतना बड़ा अवसर न मिले।

 पंजाब एक बार निशाने पर आया तो दोबारा भी आ सकता है, यह भी विचार के दायरे में होना चाहिए था।

 यह सब संभव था।

, आखिर दो दिनों तक आतंकवादी उतने अस्त्र और गोला-बारूद लेकर कैसे उस क्षेत्र में घूमते रहे।

 ये ऐसे प्रश्न हैं जिनका जवाब हमें तलाशना होगा नहीं तो फिर ऐसा हमला करने में वे कामयाब हो सकते हैं।

 गृहमंत्री राजनाथ सिंह ने कहा कि हमले में पाकिस्तान के आतंकवादियों का हाथ होने के सबूत मिले हैं।

 यह हमारे लिए कोई नई खबर नहीं है।

 आतंकवादी वहीं से आएंगे और आते हैं, यह आम जानकारी है।

 यह भी साफ है कि हमला औचक नहीं था।

 इसकी पहले से योजना बनाई गई थी।

 वायुसेना के उस क्षेत्र में हमला करने का अर्थ है कि उसके पहले वहां की पूरी रेकी की गई होगी।

 आतंकवादियों के 12.30 से 2 बजे तक यदि पाकिस्तान में चार बार बात को इंटरसेप्ट किया गया है तो साफ है कि उनको आदेश देने वाले वहां बैठे ऑपरेशन को अपने तरीके से अंजाम दिलाने की कोशिश कर रहे थे, लेकिन प्रश्न है कि क्या हम यह मानकर चल रहे थे कि पाकिस्तान की ओर से ऐसा होगा ही नहीं।

 गुरदासपुर हमले उसके पूर्व उधमपुर हमले के बाद यह हमारी सुररक्षा ढांचे का दायित्व था कि उससे सीख लेकर सुरक्षा को ज्यादा पुख्ता किया जाता।

 ध्यान रखिए जिस रास्ते जुलाई में आतंकवादी आए थे लगभग उसी रास्ते ये आतंकवादी भी आए थे।

 फिर भी हम सुरक्षा व्यवस्था को प्रश्नों के घेरे में न लाएं तो क्या करें।

 गृहमंत्री कह रहे हैं कि सुरक्षा एजेंसियों ने पहले से अलर्ट कर दिया था।

, यदि ऐसा न किया जाता तो हमला काफी बड़ा भी हो सकता था।

 इसका क्या जवाब दिया जाए।

 वास्तव में सुरक्षा व्यवस्था पर कुछ साफ प्रश्न उठते हैं।

 यदि खुफिया विभाग ने पहले ही अलर्ट किया था तो फिर इसे रोका क्यों नहीं जा सका।

 कहा जा रहा है कि खुफिया एजेंसियों की ओर से नववर्ष में आतंकी हमले की आशंका व्यक्त की जा चुकी थी, इसके बावजूद घुसपैठ हुई और हमला हुआ।

 सवाल यह है कि पठानकोट में शुक्रवार को युवक की चाकू से हत्या कर गुरदासपुर के पूर्व पुलिस अधीक्षक सलविंदर सिंह की गाड़ी लूट की घटना के बाद इनको पकड़ने के लिए क्या किया गया।

 इन घटनाओं के 24 घंटे से भी ज्यादा समय के बाद हुए इस आतंकवादी हमले को क्यों नहीं रोका जा सका।

 दीनानगर की तरह ही इन आतंकवादियों ने भी तड़के हमला किया।

 सेना की वर्दी में आतंकवादी वायुसेना स्टेशन के अंदर फायरिंग करते हुए घुसे थे।

 वायुसेना के जवानों ने आतंकवादियों को स्टेशन के अंदर ही मौजूद एक बिल्डिंग के अंदर घेर लिया गया।

 उसे कैंटीन बताया गया है।

 यानी उन्हें फस्र्ट लेयर में ही घेर लिया गया।

 यह इसलिए हुआ क्योंकि जहां वायुसेना के युद्धक जेट और चॉपर होते हैं, वहां तक पहुंचने के लिए पांच लेयर की सुरक्षा पार करनी होती है।

 इसलिए वहां तक पहुंचना असंभव है, लेकिन वे जहां तक पहुंच गए वो ही हमारी पूरी सुरक्षा व्यवस्था पर विचार करने को विवश करती है।

 न भूलिए 1965 के युद्व में पाकिस्तानी हमले का यह भी एक स्थान था।

,  , सौजन्य :- राष्ट्रीय सहारा   ,4.01.2016,अवधेश कुमार।

