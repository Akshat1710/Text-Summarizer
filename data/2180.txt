संपादकीय : सकारात्मक प्रयास (दैनिक जागरण)।

लाखों एकड़ सरकारी जमीन पर दशकों से अवैध तरीके से बसे लोगों को सरकार ने सशर्त बसाने का निर्णय लिया है।

 सरकार के इस निर्णय से राज्य के 2.63 लाख ऐसे लोगों ने राहत की सांस ली है, जिनके नाम भू-माफिया और राजस्व कर्मियों की मिलीभगत से अवैध जमाबंदी कर दी गई।

 सरकार की रिपोर्ट के अनुसार जमीन के कारोबारियों और भू माफिया ने अपनी कारगुजारियों से पिछले पांच-छह दशक में छह लाख 48 हजार 572 एकड़ बेशकीमती सरकारी जमीन का वारा-न्यारा किया है।

 इस दौरान बड़े पैमाने पर जमीन की प्रकृति से भी छेड़छाड़ की शिकायत भी सरकार को मिली है।

 वनभूमि, नदी तालाब, यहां तक कि पहाड़ी भूमि की भी अवैध जमाबंदी कर दी गई।

 बहरहाल 12.5 डिसमिल भूमि तक पर मकान बनाकर रह रहे लोगों तथा पांच एकड़ भूमि पर खेतीबाड़ी कर रहे लोगों की जमीन को नियमित करने के मसौदे पर सरकार काम कर रही है।

 हालांकि संबंधित प्रकृति की भूमि किन शर्तों पर नियमित होगी, सरकार ने इसका अभी खुलासा नहीं किया है।

 अवैध जमाबंदी को नियमित करने के साथ-साथ सरकार राज्य के भूमिहीन परिवारों को भूमि उपलब्ध कराने पर भी विचार कर रही है।

 ऐसे में अवैध जमाबंदी को नियमित करने से सरकार को दोहरा लाभ मिलेगा।

 अवैध जमाबंदी वैध होने से भूमिहीन परिवारों को जमीन भी मिल जाएगी।

 खासकर कृषि कार्य कर रहे भूमिहीन परिवारों को इसका विशेष लाभ मिलेगा।

 सरकार ने ऐसे परिवारों को चिह्नित करने की प्रारंभिक कार्रवाई शुरू कर दी है।

 मुख्य सचिव के निर्देश पर जिलों के उपायुक्तखुद इस कार्य की मॉनीटङ्क्षरग कर रहे हैं।

 जरूरत है कि अवैध जमाबंदी को वैध करने से पूर्व होने वालीजांच-पड़ताल में सरकार उन तत्वों की तलाश करे, जिसकी वजह से राजस्व मद में सरकार को करोड़ों का नुकसान पहुंचा।

 खासकर हजारीबाग, चतरा, बोकारो, धनबाद, गिरिडीह और रांची, जहां बड़े पैमाने पर जमीन की अवैध जमाबंदी हुई है, विशेष पड़ताल की जरूरत है, ताकि जमीन के अवैध कारोबार में लगे लोगों के खिलाफ सख्त से सख्त कार्रवाई संभव हो।

 इससे वैसे प्रभावशाली व्यक्तियों की भी पहचान संभव हो सकेगी, जिनके प्रभाव में आकर राजस्वकर्मियों ने सरकार के स्थापित नियमों के साथ छेड़छाड़ की और सरकार को अरबों का चूना लगाया।

 ऐसे कर्मियों व अफसरों के खिलाफ सरकार को सख्त कार्रवाई करनी होगी ताकि आगे कोई इस तरह की गड़बड़ी नहीं कर सके।

 स्थानीय संपादकीय : झारखंड , सौजन्य- दैनिक जागरण।

