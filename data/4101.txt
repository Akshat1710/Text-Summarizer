बदहाल कानून व्यवस्था (दैनिक जागरण)।

पंजाब में आम आदमी सुरक्षित नहीं रह गया है।

 ऐसा प्रतीत होता है कि राज्य की सुरक्षा व्यवस्था रामभरोसे चल रही है।

 राज्य की जेलें सुधार गृह न होकर अपराधियों की पनाहगाह बन गई हैं।

 अपराधी बड़े आराम से अपना नेटवर्क जेलों से चला रहे हैं।

 वे जब चाहें जेल से बाहर आकर वारदातों को अंजाम दे रहे हैं।

 कैदियों से मोबाइल फोन बरामद होना तो आम बात हो चुकी है।

 जेलों के अंदर गुंडागर्दी का नंगा नाच भी देखने को मिलता ही रहता है।

 पेशी के लिए अदालत आते या लौटते समय पुलिस को चकमा देकर कैदियों के भागने के मामले भी आए दिन सामने आते रहते हैं, लेकिन अफसोस की बात यह है कि पंजाब सरकार और पुलिस इनपर रोक लगाने में पूरी तरह नाकाम साबित हुई है।

 पंजाब की नाभा जेल राज्य की अति सुरक्षित जेल कही जाती है।

 यहां कई खूंखार आतंकी और अपराधी बंद हैं।

 जाहिर है यहां की सुरक्षा भी उतनी ही चाकचौबंद होनी चाहिए।

 ऐसे में रविवार सुबह महज 15 मिनट के अंदर खालिस्तान लिब्रेशन फोर्स और बब्बर खालसा नामक संगठनों के दो आतंकियों समेत छह कुख्यात अपराधियों को जेल पर हमला कर भगा ले जाना सुरक्षा व्यवस्था, पुलिस की कार्यशैली और उसकी नीयत के साथ-साथ राजनीतिक इच्छाशक्ति पर कई तरह के सवाल खड़े कर रहा है।

 पंजाब पुलिस की वर्दी पहले भी कई बार दागदार होती रही है।

 कुछ साल पहले कपूरथला की मॉडर्न जेल के अंदर ही कैदियों ने हंगामा कर दिया था।

 उस समय पुलिस को फायरिंग करके कैदियों पर काबू पाना पड़ा था।

 इसी तरह करीब 13 साल पहले 22 जनवरी 2004 को चंडीगढ़ की बुड़ैल जेल में 94 फुट लंबी और ढाई फुट चौड़ी सुरंग खोदकर बब्बर खालसा के दो आतंकी जगतार सिंह हवारा और परमजीत सिंह भ्यौरा भाग निकले थे।

 उनके साथ एक अन्य खूंखार अपराधी देवी सिंह भी फरार हुआ था।

 सबसे बड़ा सवाल यह है कि जब प्रदेश की सेंट्रल जेलों में सुरक्षा व्यवस्था इतनी निम्नस्तरीय है तो आम जेलों की क्या स्थिति होगी, इसका अंदाजा सहज ही लगाया जा सकता है।

 आज पंजाब आतंकवाद के दौर से तो बाहर आ चुका है, लेकिन राज्य को दहलाने की कोशिशें अब भी लगातार होती रहती हैं।

 यह भी जगजाहिर है कि पाकिस्तान की खुफिया एजेंसी आइएसआइ हमेशा ऐसे मौके की तलाश में रहती है कि पंजाब जैसे सीमावर्ती इलाकों का माहौल बिगाड़ा जा सके।

 इसलिए पुलिस की जिम्मेदारी और भी बढ़ जाती है।

 यह वही पुलिस है जिसने आतंकवाद को राज्य से उखाड़ फेंका था।

 लिहाजा राज्य की पुलिस से ऐसी चूक की उम्मीद नहीं की जा सकती।

 यह अक्षम्य है।

 क्योंकि इससे प्रदेश के साथ-साथ पूरे देश की सुरक्षा खतरे में पड़ सकती है।

 स्थानीय संपादकीय : पंजाब , सौजन्य – दैनिक जागरण।

