आओ भरें उड़ान (नवभारत टाइम्स)।

सरकार अब छोटे शहरों में रहने वाले साधारण आय वर्ग के लोगों को भी विमान सेवा का हिस्सा बनाने जा रही है।

 उसने 33 कम इस्तेमाल वाले हवाई अड्डों और 128 नए रास्तों पर विमान सेवा शुरू करने का फैसला किया है।

 6 महीने के भीतर छोटे शहरों के लिए क्षेत्रीय विमान सेवा ‘उड़ान’ शुरू होगी जिसमें 500 किलोमीटर की यात्रा सिर्फ 2500 रुपये में की जा सकेगी और लंबी दूरियों के लिए किराया 2500 रुपये प्रति घंटा के हिसाब से वसूला जाएगा।

 पांच एयरलाइंस कंपनियों स्पाइसजेट, एलायंस एयर, एयर डेक्कन, एयर ओडिशा और टर्बो मेघा को सस्ती उड़ानें शुरू करने की अनुमति दी गई है।

, कानपुर से वाराणसी के बीच सितंबर में एयर ओडिशा की उड़ान शुरू हो जाएगी जबकि कानपुर से दिल्ली के लिए स्पाइसजेट और एयर ओडिशा की उड़ानें क्रमश: अगस्त और सितंबर में शुरू हो जाएंगी।

 इसके अलावा जयपुर, शिमला, अंबिकापुर, बिलासपुर, रायपुर, जगदलपुर, विशाखापत्तनम जैसे शहरों से अन्य शहरों के लिए उड़ान सेवाएं शुरू की जाएंगी।

 यह एक महत्वाकांक्षी योजना है जो अगर कामयाब हुई तो भारतीय एविएशन सेक्टर की बड़ी उपलब्धि होगी।

, हाल के वर्षों में देश में नागरिक विमानन का तेजी से विस्तार हुआ है।

 हवाई यात्रियों की संख्या 23 फीसदी सालाना की दर से बढ़ रही है।

 ऐसा तब है जब छोटे शहरों और कई राज्यों की राजधानियों तक में विमान सेवा नहीं पहुंच सकी है।

 इसलिए केंद्र सरकार ने अपनी एविएशन पॉलिसी में छोटे शहरों को विमान रूट से जोड़ने और सस्ती सेवा शुरू करने पर सबसे ज्यादा जोर दिया।

 पिछले एक-डेढ़ दशकों में विस्तृत होते बाजार ने छोटे और कम चर्चित शहरों पर गहरा असर डाला है।

 यहां कारोबारी गतिविधियां तेज हुई हैं, कई नए सेक्टर पहुंचे हैं और उनके अनुरूप इंफ्रास्ट्रक्चर भी विकसित हुआ है।

, सूचना क्रांति के प्रसार ने इनको बाकी दुनिया से जोड़ा है और लोगों के नजरिये का विस्तार किया है।

 इसी के अनुरूप इन शहरों में कारोबार या कामकाज के सिलसिले में बाहर जाने वालों की संख्या भी बढ़ी है।

 परचेजिंग पावर इन शहरों में पहले से ही ज्यादा है।

 ऐसे में इन शहरों को सस्ती विमान सेवा के जरिये आपस में और महानगरों के साथ जोड़ दिया जाए तो देश के विमानन सेक्टर की तस्वीर बदल जाएगी।

लेकिन ऐसा करते हुए सरकार को यह भी सुनिश्चित करना होगा कि यहां अपनी सेवाएं देने वाली एयरलाइंस को घाटे में न रहना पड़े।

 निजी एयरलाइंस के बीच स्वस्थ प्रतिस्पर्धा सुनिश्चित करने के लिए एक बेहतर और पारदर्शी रेग्युलेटरी सिस्टम भी जरूरी है।

 इस योजना की सफलता बहुत कुछ राज्य सरकारों के सहयोग पर भी निर्भर करेगी लिहाजा उनके साथ तालमेल बनाकर चलना जरूरी होगा।

, सौजन्य- नवभारत टाइम्स।

