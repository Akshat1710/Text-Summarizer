संपादकीय : नोटबंदी के बदलते कायदे (नई दुनिया)।

नोटबंदी से संबंधित नियमों में बार-बार फेरबदल से जनता असमंजस में है।

 इसी मसले पर वित्त मंत्री अरुण जेटली ने पुराने नोटों को बैंकों में जमा कराने पर लगाई गई नई सीमा का मंगलवार को बचाव किया।

 कहा कि एक से ज्यादा बार नोट जमा कराने जाना संदेह को जन्म देता है।

 नई शर्तें सोमवार को लागू की गई थीं, जिनके तहत 30 दिसंबर तक 5000 रुपए से अधिक रकम अब एक खाते में एक ही बार जमा करवाने के लिए कहा गया है।

 इससे ज्यादा बार नोट जमा करने गए व्यक्तियों से बैंक अधिकारी पूछताछ करेंगे।

 बैंक अधिकारी संतुष्ट नहीं हुए, तो उस धन की जांच होने तक उसे जमा करने से इनकार कर सकते हैं।

 यह नियम शायद इन खबरों की वजह से लागू करना पड़ा कि कई जगहों पर टुकड़ों में जमा करवाकर काले धन को सफेद करने की कोशिश हो रही है।

 लेकिन इससे ये धारणा और मजबूत होगी कि नोटबंदी का फैसला लेते वक्त सरकार ने उससे जुड़े सभी आयामों पर समग्रता से विचार नहीं किया।

, गौरतलब है कि नोटबंदी के मकसद पर किसी ने सवाल नहीं उठाया है, लेकिन इसे लागू करने के तरीके को लेकर जरूर असंतोष जताया गया है।

 इसका कारण बार-बार नियमों का बदला जाना है।

 मीडिया की गणना के मुताबिक अब तक 59 बार नियम बदले जा चुके हैं।

 यह निर्विवाद है कि नोटबंदी की घोषणा के बाद काला धन रखने वाले लोगों ने इसके उद्देश्य को विफल करने के तरीके ढूंढ़े।

 भ्रष्ट बैंक अधिकारियों, दलालों, कमीशनखोर एजेंटों, जन-धन खाताधारकों आदि की मदद से पुराने नोटों को उन्होंने बैंकिंग सिस्टम में डाल दिया।

 इसी कारण सरकार का यह आरंभिक अनुमान पूरा नहीं हुआ कि काले धन के रूप में रखे गए कम-से-कम तीन लाख करोड़ रुपए के नोट वापस नहीं आएंगे।

 ऐसी ही चालबाजियों के मद्देनजर सरकार को नियमों में बार-बार परिवर्तन करना पड़ा।

 लेकिन अपेक्षित यह था कि सरकार ऐसी तिकड़मों का पूर्वानुमान लगाती।

 नोटबंदी आजादी के बाद उठाया गया संभवत: सबसे व्यापक प्रभाव वाला कदम है।

 शायद ही कोई व्यक्ति हो, जो इससे प्रभावित नहीं हुआ।

 अत: यह अपेक्षा उचित है कि जिस बड़े पैमाने पर इससे अफरातफरी मची, इससे होने वाला लाभ उसी अनुपात में हो।

 अगर ऐसा हो पाया, तो लोग इस कदम तथा इसे लागू करने के दौरान नियमों में बार-बार बदलाव से हुई दिक्कतों को आसानी से भूल जाएंगे।

 लेकिन असली सवाल है कि क्या ऐसा लाभ होगा।

 इस बारे में सरकार का क्या आकलन है, उसे जनता के सामने रखना चाहिए।

 नोटबंदी के कारण काला धन किस हद नियंत्रित हुआ, उससे राजकोष को कितना फायदा होगा, सरकार उस लाभ को कैसे और कितना आमजन को हस्तांरित करेगी, ये सवाल लोगों के मन में हैं।

 सरकार इन पर सटीक नहीं, तो कम-से-कम अनुमानित जवाब पेश करे तो वह नोटबंदी के पक्ष में जनसमर्थन बरकरार रखने में कामयाब होगी।

 इस महायज्ञ की सफलता के लिए अनिवार्य है कि इसकी लोकप्रियता बनी रहे।

, सौजन्य – नई दुनिया।

