स्वतंत्रता का नया रास्ता (दैनिक जागरण)।

9 अगस्त, 1942 का भारत छोड़ो आंदोलन एक ऐसा बीज सूत्र था जिसने 15 अगस्त, 1947 के स्वतंत्रता दिवस की वास्तविक आधार-शिला रखी।

 बड़े पैमाने पर ब्रिटिश सरकार के विरुद्ध एक बड़ा प्रतिरोध व आंदोलन शुरू हुई।

 रामवृक्ष बेनीपुरी ने जंजीरें और दीवारें में अगस्त क्रांति का रचनात्मक वर्णन किया है।

 1857 के बाद इसी को सबसे बड़ा आंदोलन कहते हैं, जिसने अंग्रेजी हुकूमत को हिलाकर रख दिया।

 लाखों लोग गिरफ्तार हुए तथा हजारों को शहादत मिली।

 अगस्त क्रांति की जनजागृति व संघर्ष के कारण भारत से अंग्रेजों ने भागने में ही अपनी भलाई समझी, क्योंकि उन्हें अब यह पक्का यकीन हो गया कि अब भारत में नहीं रहा जा सकता।

 वे जान गए कि ‘करो या मरो’ का आशय वास्तविक स्वतंत्रता का ही संघर्ष है।

 भारतीय समझ गए थे कि आजादी डरपोक समाज को नहीं मिलती।

 इसलिए भारतीयों ने तत्कालीन शासन को हिला दिया।

 ‘अंग्रेजो वापस जाओ’ का अर्थ भारत की संपूर्ण स्वतंत्रता व संप्रभुता ही था।

इस वर्ष इस आंदोलन का 75वां तथा स्वतंत्रता का 70वां वर्ष है।

 इसलिए अंग्रेजों की दमनकारी नीतियों का विरोध करने और उन्हें देश से बाहर खदेड़ने के लिए शुरू किए गए भारत छोड़ो आंदोलन का 75वीं और साथ ही भारतीय स्वतंत्रता दिवस की 70वीं वर्षगांठ नौ अगस्त से मनाई जा रही है।

 यह एक प्रतीक है, जिसमें हम स्वतंत्रता का वास्तविक मूल्य और गहराई से समझ पाएंगे।

 स्वतंत्रता कभी मुफ्त में नहीं मिलती।

 उसे बनाए रखने के लिए कीमत चुकानी पड़ती है।

 बलिदान देना होता है।

 यह स्वतंत्रता उस पंछी से पूछिए जो पिंजरे में कैद है।

 उन देशों से पूछिए जहां बोलने नहीं दिया जाता।

 उन देशों के निवासियों से पूछिए जहां इंटरनेट से लेकर किताबों तक पर प्रतिबंध है।

 जयप्रकाश नारायण ने कहा था कि दुनिया में विचारों की स्वतंत्रता के लिए पूंजीवाद व साम्यवाद, दोनों से लड़ाई जारी रहेगी।

 लोग सजग हों, अपने अधिकारों के लिए और साथ ही वे अपने कर्तव्य भी जानें।

 भारत छोड़ो आंदोलन तथा स्वतंत्रता दिवस इसलिए उत्सव बनते हैं, क्योंकि हमारी सोच के खुलेपन का आसमान हैं ये तथा उस पर पहरे बिठाने के विरुद्ध हैं।

 हर व्यक्ति की जगह इस स्वतंत्रता में हो, हर समुदाय की, हर लिंग की, हर रंग की, हर भाषा की।

 समाज के अंतिम आदमी तक स्वतंत्रता के मूलभूत आधार-अभिव्यक्ति, सम्मान, रोटी, कपड़ा, मकान, व्यवस्था में हिस्सेदारी आदि पहुंचने ही चाहिए।

 यदि ऐसा हो तो लोकतंत्र व स्वतंत्रता का वास्तविक अर्थ है।

 पूरे विश्व में आज जिस तरह का वैचारिक व राजनीतिक संकट है उसे देखते हुए कहा जा सकता है कि वास्तव में यह स्वतंत्रता का संकट है या स्वायत्तता का संकट है।

 स्वतंत्रता को नया रास्ता चाहिए।

 न सिर्फ भौतिक व राजनीतिक रूप से स्वतंत्रता होनी चाहिए, अपितु सांस्कृतिक व वैचारिक रूप से भी एक नए रास्ते की खोज है।

 सारे पुराने ढांचे व्यर्थ हैं, ऐसा कहना उचित नहीं, किंतु नए समय को प्रतिबिंबित करते हुए नई विचार सारणी में पुरानी चीजें समा नहीं पा रहीं।

बाजार ने स्वतंत्रता व स्वायत्तता के अर्थ ही बदल दिए हैं।

 पर्व-त्योहार की खुशियों को व्यावसायिक आधार देते हुए स्वतंत्रता की सांस्कृतिकता के स्वरूप भिन्न दिखाई देते हैं।

 किसी राष्ट्र को स्वतंत्र घोषित कर देने मात्र से उसकी वास्तविक स्वतंत्रता का अवबोध नहीं होता।

 यदि लोकतंत्री स्वरूप भी वहां हो तो भी लोकतंत्र के नाम पर परिवारवाद का पोषण चल रहा है, ताकतवर को और भी ताकत मिलती जा रही है, निर्धन और गरीब होता जा रहा है।

 स्वाधीनता, स्वतंत्रता व स्वायत्तता को व्यापक बनाए जाने की जरूरत है, जहां शब्द, श्रम, कल्पना व विवेक की जगह हो।

 यदि समाज को व्यापकता और राष्ट्र को स्वाधीनता चाहिए तो व्यक्ति की भी संप्रभुता होनी चाहिए।

 आज भारत में स्वतंत्रता का वृहत अर्थ है समंजनशील होना, जिसमें सांस्कृतिक स्वतंत्रता, धार्मिक उदारता, भाषाई समंजन, वर्गीय विभेदों से मुक्ति के लिए केंद्र में जगह हो।

 स्वतंत्रता का अर्थ है ऐसी संस्कृति की प्रतिष्ठा, जिसमें सबके लिए जगह हो, जिसमें दूसरों के लिए इज्जत हो।

 मनुष्य की गरिमा ही स्वतंत्रता है।

 केवल राजनीतिक स्वाधीनता पर जो समाज बल देते हैं वहां व्यक्ति की आत्मा बलवती नहीं हो सकती।

 यदि समाज का कोई भी व्यक्ति, चाहे वह जिस रूप रंग, भाषा, संप्रदाय, क्षेत्र का हो, अपने अनुसार जीवन नहीं जी सकता तो वृहत अर्थो में इसे स्वतंत्रता नहीं कह सकते।

स्वतंत्रता का अर्थ है इतिहास में हमारी वास्तविक व सम्मानजनक उपस्थिति।

 जो इतिहास हमारा स्थान ही नहीं दे सकता, वहां स्वतंत्रता का कोई अर्थ नहीं।

 आज एक तरफ बाहर से भूमंडलीकरण राष्ट्र-राज्यों का अतिक्रमण कर रहा है तो दूसरी तरफ भीतर से क्षेत्रीय स्वायत्तता के मुक्ति आंदोलन इसकी मूल संरचना को चुनौती दे रहे हैं।

 दलित-दमित व सीमांत समूह राष्ट्रीयता की अवधारणा को अलग तरह से परिभाषित कर रहे हैं।

 नवाचारों को जगह मिलना ही स्वतंत्रता है।

 जिन संस्कृतियों में नए आचार शामिल होते रहते हैं वही विकास के रास्ते में पग बढ़ाती कही जा सकती हैं।

कला, संस्कृति, पत्रकारिता आदि में बिल्कुल नए कोणों से अभिव्यक्ति की स्वतंत्रता की बात हो रही है।

 उल्टे, कला व साहित्य के लिए लगातार संघर्ष करना पड़ रहा है।

 यदि मूल्यांकन करें तो पता चलेगा कि अधिकांश राजनीतिक लड़ाइयां दो संस्कृतियों के संघर्ष को प्रतिबिंबित करती हैं।

 आजादी की संस्कृति में नागरिक स्वयं का जीवन अपनी इच्छा व विवेक के अनुसार चला सकते हैं तथा अपने लक्ष्यों व खुशियों को पा सकते हैं।

 जो व्यवस्था अपने भीतर के उठते आक्रोश को समझ नहीं पाती वह अपनी प्रासंगिकता खोने लगती है।

 स्वतंत्रता का परिसर ऐसा हो, जिसमें अन्याय का प्रतिरोध हो, परिधि की संस्कृतियों का सम्मान हो।

 सभ्यताओं के टकराव के बदले उनका समंजन होना स्वाधीनता के लिए मूल्यवान है।

 सभ्यताओं में संवाद होना चाहिए।

 अंत: सांस्कृतिक समस्याएं वर्चस्ववादी भूमिका में न हों।

 स्वतंत्रता को स्वच्छंदता का पर्याय न मानें।

 विकेंद्रीयताएं, स्थानीयताएं अपनी सम्मानजनक जगह हासिल करें।

 बहुलता के लिए स्पेस बना रहे।

 इन्हीं बातों के आधार पर हम भारत छोड़ो आंदोलन को समझ पाएंगे तथा 15 अगस्त की वास्तविक स्वतंत्रता को भी।

लेखक :- परिचय दास।

(हिन्दी-भोजपुरी अकादमी के सचिव रहे हैं)।

सौजन्य :- दैनिक जागरण, 10-08-2016।

