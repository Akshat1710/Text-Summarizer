बस एक सम्मान का सवाल है ।

 (दैनिक जागरण)।

लंबे इंतजार के बाद आखिरकार इस साल का साहित्य-भूषण सम्मान घोषित हो गया, लेकिन घोषणा होते ही साहित्य सेवक जी भारी सदमे में आ गए।

 इस बार भी वह मामूली अंतर से चूक गए।

 उन्हें लग रहा है कि सम्मान प्रदाता कमेटी में उनका कोई खास ‘शुभचिंतक’ जरूर है जो उनकी कटिया को मेन-लाइन से जुड़ने नहीं दे रहा है।

 सम्मान का करंट पाने को वह इतने कटिबद्ध रहे हैं कि उन्होंने अब तक केवल कटिप्रदेश प्रधान रचनाएं ही लिखी हैं।

 फिर भी कमेटी के कुछ सदस्यों की आंखों पर पट्टी बंधी हुई है।

 उनका दावा है कि इसका पहला नुकसान तो हिंदी साहित्य को ही हुआ, जो इतनी बड़ी संभावना से वंचित रह गया।

 दूसरा और महत्वपूर्ण यह कि सम्मान समिति के वरिष्ठ सदस्य उनके लेखन की गहराई में बहुत अंदर तक डूब गए और इस तरह उनका सम्मान भी उसी गर्त में समा गया।

साहित्य सेवक जी को मलाल इस बात का है कि साहित्य-भूषण जैसी न्योछावर प्रधान संस्था में उनकी अच्छी घुसपैठ के बावजूद उनसे कनिष्ठ साहित्य द्रोही बाजी कैसे मार सकता है।

 इससे उनको गहरा साहित्याघात लगा है।

 फलस्वरूप उसकी रचना को वह रोजाना जोर से पटक-पटक कर मार रहे हैं।

 उनकी दलील है कि सिफारिश में भी अनुभव को ही प्राथमिकता मिलनी चाहिए, लेकिन संस्था ने इसकी अनदेखी कर परंपरा तोड़ी है।

 यह साहित्यिक इतिहास का अब तक का सबसे बड़ा घपला है।

 उनके साथ हुए इस साहित्यिक घात का विरोध पूर्व में सम्मान से चूके कई सम्मान पिपासुओं ने भी किया है।

 उनका मानना है कि ऐसी मौलिक और मक्खन लगाने में महारत रखने वाली उत्कृष्ट प्रतिभा के साथ हो रहे अन्याय से साहित्य की अपूरणीय क्षति हो रही है।

 यदि केवल लिखकर सम्मानित होने की परंपरा चल निकली तो फिर सम्मान संस्थाओं की काबिलियत पर ही प्रश्न-चिह्न लग जाएगा।

 जिस साहित्य में घुसपैठ करके एकाध नारियल और शाल दबोचने की गुंजाइश न हो वह साहित्य न लेखकसेवी है और न ही समाजसेवी।

 साहित्य को समाज का दर्पण यूं ही नहीं बताया गया है।

 अब सम्मानरहित लटका हुआ मुंह लेकर लेखक उस दर्पण में कैसे झांके।

 इससे साहित्य की ही दुर्गति होगी।

जब से साहित्य सेवक जी इस सम्मान से चूके हैं, बिलकुल कांतिहीन हो चुके हैं।

 आहत होकर वह अपने संपर्कों को फिर से टटोलने लगे हैं।

 कोई तो है जो उनके पास बैठकर उनके ही सम्मान-पथ पर कांटे बिछा रहा है।

 पिछले काफी अरसे से वह इस सम्मान पर टकटकी लगाए हुए थे पर सब व्यर्थ रहा।

 सम्मान कस्तूरी पाने के लिए वे अंडमान-निकोबार तक न केवल दौड़ सकते हैं, बल्कि इस इवेंट में सेल्फ फाइनेंस स्कीम के तहत इंवेस्टमेंट भी कर सकते हैं।

 यह संस्था की बदनसीबी है कि उसने सही जगह पर टॉर्च नहीं मारी।

 मगर इस बात से कई साहित्य रंजक इत्तेफाक नहीं रखते।

 वे इसका अंदरूनी कारण कुछ और बताते हैं।

 उनका कहना है कि साहित्य सेवक जी पर टॉर्च न मारने की बात एकदम गलत है।

 दरअसल उनकी टॉर्च की बैटरी ही कमजोर थी।

 ऐसे में नई-नवेली चकमक बैटरी बाजी मार ले गई।

 लब्बोलुआब यही है कि समुचित सम्मान पाने के लिए साहित्य सेवक जी या तो अपनी टॉर्च बदलें या उसे चमत्कारिक बैटरी से चार्ज करवा लें।

 तभी सम्मान में लगी साढ़ेसाती से मुक्ति मिलेगी अन्यथा उनकी सम्मान कुंडली में दोष बदस्तूर बना रहेगा।

सम्मान के प्रति उनके इस समर्पण को देखकर कुछ अन्य साहित्यसेवी घोर अवस्ााद में चले गए हैं।

 उनके जैसी ऊर्जा और मजबूत इरादे का स्तर बनाए रखने में खुद को असहाय पा रहे हैं।

 इसके लिए कुछ लोग ‘सम्मानातुर-संघ’ बनाकर अपनी दावेदारी बनाए रखना चाहते हैं।

 यह संस्था हर साल अपनी वरिष्ठता-सूची को अपडेट करती रहेगी।

 इसमें सदस्य होने की पात्रता केवल उन्हीं की होगी जो गली-मोहल्ले के सम्मान बटोरकर भी प्रादेशिक या राष्ट्रीय सम्मान से अभी तक वंचित हैं।

 इस सम्मान-भूख को मिटाने के लिए संस्था के सभी सदस्य मर-मिटने के लिए तैयार हैं।

 इसके लिए वे सामूहिक रूप से भूख-हड़ताल पर जा सकते हैं।

 वे मांग करेंगे कि कम से कम एकाध सम्मान तो उनके पास भी ऐसा हो, जिसे वापस कर वे भी मौके पर चौका जड़ सकें।

 सम्मान घोषणा के बाद जब साहित्य भूषण धारी एक लेखक से संपर्क किया गया तो उन्होंने इस फैसले पर कुछ भी कहने से इन्कार कर दिया।

 उनका साफ मानना है कि उनके मुंह में सम्मान लग चुका है और अब वह सम्मान-रहित लोगों के मुंह नहीं लगना चाहते।

 सम्मानों की वजह से वह लिखने के लिए समय नहीं निकाल पा रहे थे।

 अब आए दिन ऐसी असाहित्यिक अफवाहें सुन-सुनकर उनके कान भी पकने लगे हैं।

 सुना है कि इस खबर से साहित्य सेवक जी और उखड़ गए हैं।

 वह अब शिल्प तोड़ने वाली नई रचना पर हथौड़ा लेकर जुटे हैं।

 लेखक संतोष त्रिवेदी हैं ।

सौजन्य- दैनिक जागरण।

