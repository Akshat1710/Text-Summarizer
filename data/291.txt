बिहार का संदेश-विकास से ही बात बनेगी (Editorial:अमर उजाला )।

अचानक हर आदमी विकास की बातें करने लगा है।

 यह सुखद आश्चर्य है, क्योंकि अब तक विकास से जुड़े मुद्दों को राजनीति और अर्थव्यवस्था की तुलना में कम महत्व दिया जाता था।

 लेकिन जब विकास से बड़ा राजनीतिक लाभ मिलने लगता है, तब यह अचानक बहुत महत्वपूर्ण हो जाता है।

 इस समय विकास को मिलते महत्व को बिहार के चुनाव परिणाम का नतीजा माना जा सकता है।

, चूंकि बिहार के मुखिया और विकास पुरुष चुनाव जीत चुके हैं, ऐसे में विकास राष्ट्रीय बहस के केंद्र में आ चुका है।

 ऐसे में, विकास के तरीकों पर भी नए सिरे से दिलचस्पी पैदा हुई है।

 क्या विकास का मतलब सिर्फ चकाचौंध है।

 क्या यह सिर्फ स्मार्ट सिटी और बुलेट ट्रेन तक ही सीमित है।

 या विकास जमीन से जुड़ा रहकर भी बेहद प्रभावी संदेश देने में सक्षम हो सकता है।

 इन सवालों की प्रासंगिकता इसलिए भी बढ़ गई है, क्योंकि बिहार में चुनाव प्रचार के दौरान नीतीश कुमार और नरेंद्र मोदी, दोनों ने विकास की बढ़-चढ़कर बातें की थीं, हालांकि दोनों के विकास का मॉडल अलग-अलग है।

बिहार में अब क्या होने वाला है।

 दूसरे राज्यों और दूसरे राजनेताओं के लिए बिहार के नतीजे का क्या संदेश है।

 उत्तर प्रदेश जैसा राज्य, जहां 2017 में विधानसभा चुनाव होने वाला है, बिहार के अनुभव और विकास के मौजूदा विमर्श से क्या सीख सकता है।

 वर्ष 2005 के बाद से, जब नीतीश कुमार ने बिहार की बागडोर संभाली, एकाधिक सामाजिक-आर्थिक मानकों पर बिहार का प्रदर्शन न सिर्फ पिछले दशक से बेहतर हुआ है, बल्कि इस दौरान उसकी स्थिति दूसरे कई राज्यों की तुलना में अच्छी रही है।

 हालांकि शुरुआत में विकास धीमा रहा, लेकिन नीतीश कुमार के एक दशक के मुख्यमंत्रीकाल में हुआ विकास बेहद प्रभावी है।

 उदाहरण के लिए, कृषि उत्पादन के क्षेत्र में मध्य प्रदेश के बाद बिहार का दूसरा स्थान है।

 इसकी एक बड़ी वजह यह है कि नीतीश कुमार के कार्यकाल में बिहार में कानून-व्यवस्था की स्थिति सुधरी है।

, ग्रामीण विद्युतीकरण के मोर्चे पर नीतीश ने उल्लेखनीय सफलता हासिल की है।

 मार्च, 2015 में देश में कुल 18,000 ऐसे गांव थे, जहां बिजली नहीं पहुंची थी।

 इनमें से 2,719 गांव बिहार में थे।

 ग्रामीण विद्युतीकरण के क्षेत्र में सबसे खराब स्थिति ओडिशा की थी।

 लेकिन मार्च के बाद से बिहार में स्थिति सुधरी और 1,427 गांवों में बिजली पहुंचाई गई।

 बिहार मॉडल का सर्वाधिक महत्व कानून-व्यवस्था के मोर्चे पर सुधार के कारण है।

 दस साल पहले जब नीतीश कुमार राज्य के मुख्यमंत्री बने थे, तब उन्होंने इसी पर सबसे अधिक ध्यान दिया था।

 इसके अलावा नीतीश ने हाई स्कूलों में पढ़ने वाली छात्राओं को जो सहूलियतें मुहैया कराई, उनसे भी चीजें बदलीं।

 इन्हीं दो बड़े काम से उनकी लोकप्रियता बरकरार रही, और उन्हें लगातार तीसरी बार जीत मिली।

 गौरतलब है कि महिला मतदाताओं ने उनकी जीत का रास्ता प्रशस्त किया, बूथों पर जिनकी संख्या पुरुष मतदाताओं से अधिक थी।

सरकारी कामकाज में सुधार आने से राज्य में कल्याणकारी योजनाओं का बेहतर क्रियान्वयन भी संभव हुआ।

 द इकोनॉमिक ऐंड पॉलिटिकल वीकली में प्रकाशित एक हालिया लेख में ज्यां द्रेज, रीतिका खेड़ा और जेसिका पुडुसेरी ने रेखांकित किया है कि बिहार में सार्वजनिक जन वितरण प्रणाली बहुत बदतर स्थिति में थी, लेकिन वर्ष 2011 से इसमें सुधार आया।

 राष्ट्रीय खाद्य सुरक्षा कानून, जिसे बिहार सरकार का शुरू से ही समर्थन था, लागू होने से ग्रामीण आबादी के बड़े हिस्से को इसका लाभ मिलने लगा।

 हालांकि इतनी जल्दी यह नहीं कहा जा सकता कि यह व्यवस्था सचमुच विश्वसनीय, पारदर्शी और भ्रष्टाचार मुक्त है।

, राजनीतिक इच्छाशक्ति, जमीनी स्तर पर उसका क्रियान्वयन और लाभार्थी को कूपन जारी करने जैसे संस्थागत सुधारों ने जहां राशन दुकानदारों की कालाबाजारी को मुश्किल बना दिया, वहीं इससे गरीबी कम करने में भी मदद मिली।

 नवजात मृत्यु दर में कमी लाने के मामले में भी बिहार ने तेजी दिखाई है।

 नवजात मृत्यु दर के राष्ट्रीय औसत की तुलना में बिहार हालांकि अब भी बहुत पीछे है, लेकिन मृत्यु दर कम करने की दिशा में आई तेजी नीतीश कुमार के मुख्यमंत्री बनने के बाद ही आई है।

, इन तमाम सफलताओं ने बिहार के चुनाव में नीतीश कुमार को जीत दिलाई।

 सबसे महत्वपूर्ण बात यह है कि बिहार में विकास की सिर्फ बातें नहीं हुईं, बल्कि जमीनी स्तर पर उसका असर दिखा।

 यहां तक कि चुनाव में भाजपा के प्रतिबद्ध कार्यकर्ताओं ने भी स्वीकारा कि नीतीश जी ने काम तो किया है।

 बिहार का चुनावी नतीजा उस जैसी सामाजिक-आर्थिक स्थिति वाले दूसरे राज्यों के लिए एक संदेश है।

 वह संदेश यह है कि विकास का राजनीतिक लाभ मिलता है, लेकिन विकास तभी मायने रखता है, जब उससे सामाजिक सद्भाव और शांति कायम हो।

, बिहार के इस नतीजे से उत्तर प्रदेश कुछ सीख सकता है।

 बिहार की तुलना में उत्तर प्रदेश कई मोर्चों पर बेहतर है, लेकिन चूंकि जनता भी महत्वाकांक्षी होने लगी है, इसलिए सूबे की अखिलेश यादव सरकार को प्रभावी कामकाज करना ही होगा।

 शुरुआत कानून-व्यवस्था सुधारने से ही हो सकती है।

 विगत अक्तूबर में कानून-व्यवस्था की बदहाली से लोगों में व्याप्त गुस्से को देख मुख्यमंत्री ने शीर्ष सरकारी और पुलिस अधिकारियों की बैठक बुलाई थी।

 उसमें कानून-व्यवस्था को दुरुस्त करने के लिए एक कार्ययोजना बनी, जिस पर अमल करने का यह उपयुक्त समय है।

 जैसा कि बिहार ने दिखाया है, बेशक जातिगत अंकगणित महत्वपूर्ण है, लेकिन वोट तो तभी मिलेंगे, जब विकास का काम हो।

 और विकास की सिर्फ बातें नहीं होनी चाहिए, यह जमीन पर दिखना भी चाहिए।

,  ।

सौजन्य :- अमर उजाला,15.11.2015,पत्रलेखा चटर्जी (वरिष्ठ स्तंभकार)।

