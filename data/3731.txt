तीन तलाक का सवाल (जागरण)।

तीन तलाक के मसले को संविधान पीठ को सौंपते हुए सुप्रीम कोर्ट की ओर से की गई यह टिप्पणी महत्वपूर्ण है कि यह बहुत गंभीर मामला है और इसे टाला नहीं जा सकता।

 इतना ही महत्वपूर्ण यह भी है कि संविधान पीठ इस प्रकरण की सुनवाई प्राथमिकता के आधार पर करने और इस क्रम में गर्मियों के अवकाश के दौरान भी बैठने के लिए तैयार है।

 तीन तलाक का मामला संविधान पीठ के पास जाने के बाद मुस्लिम समाज के उस तबके को इस मामले की गंभीरता का आभास हो जाए तो बेहतर जो यह प्रकट करने में लगा हुआ है कि हमारे समाज की महिलाओं के मामले में और किसी को दखल देने की जरूरत नहीं।

 आम तौर पर यह वह तबका है जो अपने धर्मगुरुओं के प्रभाव में अधिक है।

 तीन तलाक को जायज मानने और उसकी कानूनी समीक्षा का विरोध करने वालों को यह समझना होगा कि समय के साथ सामाजिक एवं धार्मिक मान्यताओं में तब्दीली आती है और जो समाज बदलाव के खिलाफ खड़ा होता है वह तरक्की की दौड़ में पीछे छूट जाता है।

 यह ठीक है कि मुस्लिम समाज में विवाह एक अनुबंध की तरह होता है, लेकिन इसका यह मतलब नहीं कि उसे तोड़ने यानी तलाक देने का मनमाना अधिकार पुरुषों को मिला हुआ है।

 तीन तलाक के जरिये मुस्लिम महिलाओं के प्रति जैसा बुरा बर्ताव हो रहा है वह मानवीय गरिमा और साथ ही सभ्य समाज के खिलाफ है।

 यह समझना कठिन है कि मुस्लिम धर्मगुरु इस सच्चाई से क्यों मुंह मोड़ रहे हैं कि तीन तलाक का शिकार महिलाएं बदहाली का शिकार हो रही हैं।

 आखिर एक बार में तीन तलाक बोलकर किसी महिला को सदैव के लिए असहाय छोड़ देने को सही बताने वाले अपने समाज के हितैषी या फिर मार्गदर्शक कैसे हो सकते हैं।

तीन तलाक के बारे में यह दलील जितनी हास्यास्पद है उतनी ही बेतुकी भी कि यह प्रथा है तो गलत, लेकिन उसे बदला नहीं जा सकता।

 न बदलने के पीछे यह थोथी दलील दी जा रही है कि यह शरिया कानून के हिसाब से है।

 यह निरा झूठ है, क्योंकि कुरान में तीन तलाक को सबसे खराब बताया गया है और इसी कारण करीब दो दर्जन देशों में उसे प्रतिबंधित किया जा चुका है।

 क्या इससे बड़ी विडंबना और कोई हो सकती है कि शरिया कानून की मनमानी व्याख्या सिर्फ इसलिए की जा रही है ताकि मुस्लिम पतियों को मनमाने तरीके से तलाक देने में आसानी हो।

 मनमाने तरीके से तलाक देने की प्रथा जारी रहना महिलाओं की अनदेखी और उपेक्षा के अलावा और कुछ नहीं।

 यह सही समय है कि मुस्लिम युवा उन मौलानाओं और मौलवियों के खिलाफ खड़े हों जो तरह-तरह के झूठ के सहारे तीन तलाक की हिमायत करने में लगे हुए हैं।

 सच तो यह है कि यह जिम्मेदारी हर समाज के युवाओं की है।

 महिलाओं का अनादर करने और उन्हें दोयम दर्जे का नागरिक समझने वाला कोई भी समाज कभी आगे नहीं बढ़ सकता।

 अच्छा हो कि मुस्लिम समुदाय के साथ अन्य समुदायों के लोग भी यह देखें कि उनकी महिलाओं को घर के साथ-साथ बाहर भी समुचित आदर-सम्मान और स्वतंत्रता कैसे मिले।

 मुख्य संपादकीय , सौजन्.- जागरण।

