अर्थव्यवस्था में चमक आएगी सोने से ( राष्ट्रीय सहारा : Editorial)।

एक साथ तीन गोल्ड स्कीम जारी कर केंद्र सरकार देश की जनता को सोने के मोहपाश से मुक्त कराना चाहती है।

 पिछले कुछ वर्ष में लाख कोशिशों के बावजूद देश में सोने की मांग कम होने का नाम नहीं ले रही थी, इसीलिए अब गोल्ड मोनेटाइजेशन, गोल्ड बांड और गोल्ड कायन एंड बुलियन स्कीम लाई गई हैं।

 पहली योजना में घर पड़े गहने और सोना बैंकों में जमा कराने पर जनता को करीब ढाई प्रतिशत ब्याज मिलेगा जबकि आठ वर्ष की अवधि का गोल्ड बांड खरीदने पर 2.75 फीसद ब्याज देने की व्यवस्था है।

 तीसरी योजना के अंतर्गत सरकार ने अशोक चक्र के निशान वाले सोने के सिक्के बाजार में उतारे हैं, जिनकी शुद्धता की गारंटी है।

 वैसे वर्ष 1962 में भी सरकार ने 15 साल की अवधि के गोल्ड बांड जारी किए थे, जिन पर छह प्रतिशत सूद देने का प्रावधान था।

सोने की मांग कम होने के बजाय बढ़ गई थी, जिस कारण एक साल बाद ही केंद्र को स्वर्ण नियंतण्रकानून लाना पड़ा था।

, सोना हमारी संस्कृति का हिस्सा है।

 उसे अर्थशास्त्र के नियमों के अनुसार हांका नहीं जा सकता।

 पश्चिमी देशों में जहां इस पीली धातु को डेड इन्वेस्टमेंट माना जाता है, वहीं भारत में इसे पवित्रता और आर्थिक सुरक्षा की गारंटी।

 हमारे लिए सोना लक्ष्मी का प्रतीक है, संपन्नता का सूचक है।

 थोड़ा-सा पैसा जमा होते ही हर भारतीय सोना खरीदना चाहता है।

 इस मामले में शिक्षित-अशिक्षित तथा संपन्न-निर्धन में सोच का कोई फर्क नहीं है।

 हिंदुओं में अक्षय तृतीया और धनतेरस जैसे पर्व तो सीधे-सीधे स्वर्ण खरीद से जुड़े हैं।

 मंदिरों में सोना अर्पित करने की परंपरा सदियों पुरानी है।

 इसी कारण कई बड़े मंदिरों के पास अकूत स्वर्ण भंडार हैं।

, एक अनुमान के अनुसार तिरु पति बालाजी मंदिर के पास लगभग एक हजार टन सोना है, जो देश का एक साल का आयात बिल भरने को पर्याप्त है।

 हिंदू ही नहीं सिख, ईसाई, मुस्लिम, जैन और बुद्ध धार्मिंक स्थल भी स्वर्ण नक्काशी और भंडार के लिए विख्यात हैं।

 इनमें अमृतसर के स्वर्ण मंदिर, आगरा की मस्जिद, कर्नाटक के बौद्ध मठ और अजमेर के जैन मंदिर का नाम गिनाया जा सकता है।

 यह सोना अर्थव्यवस्था के कल्याण में लग जाए तो देश का काया पलट हो सकता है।

 यह काम असंभव नहीं, पर कठिन जरूर है।

, आज दुनिया का एक चौथाई सोना अकेले हिंदुस्तानी खरीदते हैं।

 चालू खाते के घाटे पर अंकुश लगाने के लिए केंद्र सरकार ने सोने के आयात को नियंत्रित करने का प्रयास किया लेकिन अब तक अपेक्षित सफलता नहीं मिल पाई है।

 वित्त मंत्री ने स्वर्ण आयात शुल्क बढ़ाकर ढाई गुना कर दिया है।

 फिर भी मांग कम नहीं हुई है।

 दुनिया और भारत के स्वर्ण बाजार भाव में आज खासा अंतर है।

 तो भी शादी-ब्याह का सीजन शुरू होते ही लोग धड़ाधड़ गहने खरीदने लगते हैं।

 माना जाता है कि किसी शादी का तीस से पचास प्रतिशत खर्च अकेले जेवरों पर होता है।

 गरीब या अमीर सभी अपनी हैसियत के हिसाब से बेटी-बहू को आभूषण देते हैं।

 अर्थशास्त्र के जो प्रोफेसर अपनी कक्षा में छात्रों को सोने के बजाय शेयर बाजार में पैसा लगाने का पाठ पढ़ाते हैं, घर लौटकर पहली फुर्सत में अपनी बचत के बड़े हिस्से से बीवी-बच्ची के लिए गहने गढ़वाते हैं।

 महिलाओं के लिए तो सोना उनके आड़े वक्त का बीमा है।

 कानूनन जेवर-गहने स्त्री-धन की श्रेणी में आते हैं।

 उन पर विवाहिता का एकाधिकार होता है।

 इसी कारण कहा जाता है कि हर लड़की की शादी पहले गहनों से होती है, बाद में लड़के से।

, देश का मौजूदा स्वर्ण भंडार बीस से चालीस हजार टन के बीच आंका जाता है।

 इसका सत्तर फीसद हिस्सा गांवों-शहरों में रहने वाले करोड़ों लोगों के पास है।

 रिजर्व बैंक के पास तो मात्र 557.7 टन सोना है।

 यह हमारी मुद्रा की स्थिरता के लिए आवश्यक है।

 जनता की सोने की भूख के कारण ही सरकार को हर साल सैकड़ों टन सोना आयात करना पड़ा।

 पिछले छह बरस में चालू खाते का घाटा बढ़कर कई गुना हो जाने का एक प्रमुख कारण सोने का भारी आयात भी है।

 हमारे देश में सोना खरीदना और उसे पीढ़ी दर पीढ़ी सुरक्षित रखना जनता का शौक नहीं, जुनून है।

, हिंदुस्तान की जनता के पास जमा सोना सैकड़ों बरस की मेहनत और हुनर का परिणाम है, जबकि अमेरिका और यूरोपीय देशों का स्वर्ण भंडार उनके साम्राज्यवादी शासन और लूट की निशानी है।

 राजीव व विवेक दहेजा ने अमेरिकी जर्नल में प्रकाशित अपने शोध पत्र में लिखा है कि यूरोपीय व अन्य देशों को अपना माल निर्यात कर भारत ने मौर्य वंश (325-185 ईपू) के शासन काल में अकूत स्वर्ण भंडार जमा कर लिया था।

 इस दौरान रोमन सीनेट के सदस्य शिकायत करते पाए जाते थे कि उनका सारा सोना भारत चला जाता है।

 एंगुस मेडीसन ने अपने शोध पत्र (2001) में दावा किया कि सोलह सदी तक भारत का सकल घरेलू उत्पाद दुनिया में सर्वाधिक था, जबकि दो सदी तक चीन के बाद दूसरे नम्बर पर।

 यह वह दौर था, जब हिंदुस्तान को सोने की चिड़िया कहा जाता था।

 दो सौ साल के ब्रिटिश राज के दौरान सोन चिड़िया के सारे पर बेदर्दी से नोच लिए गए।

 फिर भी भारत की जनता का सोने से लगाव बरकरार है।

, आज अमेरिकी सरकार के पास बीस हजार टन स्वर्ण भंडार है, जिसके बल पर वह दुनिया की सबसे बड़ी आर्थिक व सैन्य शक्ति बना हुआ है।

 उसकी मुद्रा डॉलर को दुनिया की रिजर्व करंसी का सम्मान प्राप्त है।

 पिछली सदी के तीसवें दशक में जब मंदी ने पूरी दुनिया को चपेट में ले रखा था, तब अमेरिकी राष्ट्रपति फ्रेंकलिन रुजवेल्ट ने सोने का राष्ट्रीयकरण कर दिया।

 जनता को सोना रखने का अधिकार नहीं रहा।

 1976 में जनता को फिर सोना खरीदने और रखने की छूट दी गई लेकिन तब तक अमेरिकियों को शेयर बाजार में पैसा लगाकर कमाने की लत लग चुकी थी।

 आज वहां दो-तिहाई लोगों की बचत का पैसा स्टॉक मार्केट में लगा हुआ है।

 दूसरी तरफ भारत है, जहां महज तीन फीसद लोग शेयर बाजार में पैसा लगाते हैं।

 सीएसओ के अनुसार देश की जनता बचत का दो-तिहाई धन सोना और जमीन-जायदाद खरीदने में लगाती है।

 पश्चिमी देशों में सोना खरीदने पर लोग बचत का केवल तीन प्रतिशत धन खर्च करते हैं, जबकि हिंदुस्तान में यह आंकड़ा 33 फीसद है।

 भारतीय सांस्कृतिक मूल्य बचत करना और बचत का पैसा सुरक्षित मद में लगाना सिखाते हैं।

 प्राचीन धार्मिंक, आर्थिक और सामाजिक शिक्षा के अनुसार निवेश का सर्वाधिक सुरक्षित माध्यम सोना है।

 यह धारणा आज भी हावी है।

, पिछले साल तक सोने में निवेश करने वालों को बीस प्रतिशत रिटर्न मिला, जो स्टॉक मार्किट से ज्यादा है।

 सोने से जुड़ी हर खबर भारतीय जनमानस को झकझोर देती है।

 चाहे यह भाव में उतार-चढ़ाव से उपजी हो या छुपा खजाना मिलने से।

 सोने के भाव में गिरावट आती है, तब सुनारों की दुकानों के सामने ग्राहकों की लंबी लाइन लग जाती है।

 गत वर्ष उन्नाव जिले में सोने की खोज का काम शुरू हुआ तो वहां मेला लग गया।

 भारत में सोने को आर्थिक सिद्धांतों के तराजू में तोला नहीं जा सकता।

 इसीलिए कहा जा सकता है कि अर्थशास्त्र के नियम लोगों का जीवन नहीं बदल सकते, नियमों को जनता के जीवन के अनुरूप ढालना पड़ता है।

 भारत में तो यह बात शत-प्रतिशत लागू होती है।

-धम्रेन्द्रपाल सिंह।

सौजन्य :- राष्ट्रीय सहारा , 9.11.2015।

