घरेलू हिंसा से मुक्ति के लिए (अमर उजाला)।

(विकासशील देशों की महिलाएं कैंसर, दुर्घटना और युद्ध से भी अधिक घरेलू हिंसा में मारी जाती हैं।

)।

घरेलू हिंसा कानून लागू होने से पहले यह माना ही नहीं जाना जाता था कि घरों में भी हिंसा होती है और इसका सबसे ज्यादा शिकार महिलाएं होती हैं, वे चाहे विवाहित हों या अविवाहित।

 वर्ष 2006 में जब से यह कानून लागू हुआ, तब से लेकर आज तक घरेलू हिंसा से होने वाले नुकसान का आकलन विभिन्न शोधों के जरिये किया जा रहा है।

 इन शोधों से प्राप्त आंकड़े चौंकाते हैं।

 एसेक्स विश्वविद्यालय की शोध छात्रा सुनीता मेनन द्वारा किए गए शोध से पता चलता है कि देश में होने वाली कुल बाल मौतों के दसवें हिस्से का कारण घरेलू हिंसा है।

 इस शोध का आधार नेशनल फैमिली ऐंड हेल्थ सर्वे 2007 का वह आंकड़ा है, जिसमें 16 से 49 वर्ष की 1,24,85 महिलाओं से बात की गई थी।

 शोध में शामिल किए गए सैंपल को अगर सिर्फ ग्रामीण जनसंख्या तक सीमित कर दिया जाए, तो यह आंकड़ा दोगुना होकर हर पांच में से एक पर जा सकता है।

, महिलाओं के अधिकारों की सुरक्षा को अंतरराष्ट्रीय महिला दशक (1975-85) में एक पृथक पहचान मिली थी।

 वर्ष 1979 में संयुक्‍त राष्‍ट्र में इसे अंतरराष्ट्रीय कानून का रूप दिया गया था।

 विश्‍व के अधिकांश देशों में पुरुष प्रधान समाज है, जहां महिलाओं को दोयम दर्जे का स्‍थान मिलता है।

 पुरुष प्रधान समाज में महिलाओं के प्रति अपराध को कम महत्‍व देने की भावना बलवती रही है।

 राष्ट्रीय अपराध रिकॉर्ड ब्यूरो, 2014 के आंकड़े के अनुसार पति और संबंधियों द्वारा महिलाओं के प्रति की जाने वाली क्रूरता में 7.5 प्रतिशत वृद्धि हुई है।

 घरेलू हिंसा अधिनियम देश का पहला ऐसा कानून है, जो महिलाओं को उनके घर में सम्मानपूर्वक रहने का अधिकार सुनिश्चित करता है।

 इस कानून में महिलाओं को सिर्फ शारीरिक हिंसा से नहीं, बल्कि मानसिक, आर्थिक एवं यौन हिंसा से बचाव का अधिकार भी शामिल है।

, विडंबना यह है कि घरेलू हिंसा को सामाजिक मान्यता मिली हुई है, यानी इसे हिंसा नहीं माना जाता।

 ऐसे में घर की लड़कियां और महिलाएं इसे अपनी नियति मान लेती हैं।

 जबकि गर्भावस्था के दौरान हुई हिंसा का असर महिला के बच्चे पर भी पड़ता है।

 मोरिसन और ओरलैंडो के एक शोध के अनुसार, विकासशील देशों में महिलाओं के साथ हुई हिंसा में कैंसर, मलेरिया, सड़क दुर्घटना और युद्ध में हुई मौत के मुकाबले ज्यादा मृत्यु होती है।

 चूंकि घरेलू हिंसा अपने सगे-संबंधियों से होती है, इसलिए इसमें निजता और शर्म का घालमेल हो जाता है।

 इस पर खुलकर बोलने से लोग कतराते हैं, जिससे इसके व्यवस्थित आंकड़े उपलब्ध नहीं हो पाते।

 जागरूकता की कमी और सामाजिक बहिष्कार का डर समस्या को और विकराल बनाता है।

 इससे यह बात साबित होती है कि घरेलू हिंसा के दर्ज कराए जा रहे आंकड़े और वास्तविक स्थिति में जमीन-आसमान का अंतर होता है।

, घरेलू हिंसा से महिलाएं डरी हुई रहती हैं और उनकी कार्य क्षमता घटती है।

 ऐसी महिला मानसिक रोगी भी बन सकती है।

 सच यह भी है कि कानून बनाकर किसी सामाजिक समस्या का समाधान नहीं किया जा सकता।

 घरेलू हिंसा सीधे-सीधे महिलाओं की वित्तीय आत्मनिर्भरता से जुड़ी है और वित्तीय आत्मनिर्भरता का सीधा संबंध शिक्षा से है।

 महिलाएं शिक्षित होंगी, तभी वे अपने अधिकारों के लिए लड़ पाएंगी।

,  , सौजन्य :- अमर उजाला ,12.01.2015।

