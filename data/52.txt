कारोबार की बाधाएं (हिन्दुस्तान)।

जरूरत भी पुरानी है और सपना भी।

 पिछले कई साल से देश के आर्थिक नियोजन के पीछे काम करने वाला विचार यही रहा है कि दुनिया भर के निवेशक, बड़ी-बड़ी कंपनियां भारत में पैसा लगाएं, यहां अपनी उत्पादन इकाइयां खोलें, तो इससे एक तो लोगों को रोजगार मिलेगा और दूसरे देश की खुशहाली का रास्ता भी तैयार होगा।

 कुछ हद तक ऐसा हुआ भी है, लेकिन देश में जितनी बड़ी बेरोजगार सेना है, जितनी देश के नौजवानों की संख्या है और जितना बड़ा इस देश का कुलजमा बाजार है, उसे देखते हुए यह बहुत ज्यादा नहीं है।

 अगर हम पड़ोसी चीन से तुलना करें, तो भारत विदेशी निवेशकों और कंपनियों को आकर्षित करने में बहुत पीछे है।

 यहां तक कि दुनिया के बहुत छोटे देश भी इस कतार में हमसे बहुत आगे हैं।

 ऐसा क्यों होता है कि किसी एक देश में निवेशक खिंचे चले आते हैं और एक के बाद एक उत्पादन इकाइयां लग जाती हैं, लेकिन कुछ दूसरे देश सिर्फ ताकते रह जाते हैं।

, निवेशक यह देखते हैं कि किस देश में कारोबार करने का माहौल कितना अच्छा है।

 जिस देश में जितना अच्छा माहौल होगा, उस देश में वे कारोबार करने को उतनी ही जल्दी तैयार हो जाएंगे।

 किस देश में कारोबार का माहौल कितना अच्छा है, इसे जानने के लिए विश्व बैंक ने एक सूचकांक तैयार किया है, जिसे ‘ईज ऑफ डूइंग बिजनेस’ यानी कारोबार में आसानी सूचकांक कहते हैं।

 साल 2003 से शुरू हुए इस सालाना सूचकांक में भारत इस समय 130वें स्थान पर है।

 यानी अगर कोई निवेशक सिर्फ कारोबार में आसानी के लिहाज से सोचे, तो भारत में निवेश की बात सोचने से पहले वह 129 देशों के नाम पर विचार कर चुका होगा।

, यहां भारत का 130वें स्थान पर आना खबर नहीं है, क्योंकि इस सूचकांक में भारत हमेशा से ही फिसड्डी रहा है।

 खबर यह है कि इस मामले में भारत में जितने सुधार होने चाहिए थे, वे नहीं हुए हैं।

 भारत की प्रगति कितनी धीमी है, इसका अंदाज इसी बात से लग सकता है कि पिछले साल भारत 131वें स्थान पर था और उसके पहले 134वें स्थान पर, जबकि इसी दौरान एक धारणा यह बनी थी कि तेज आर्थिक और प्रशासनिक सुधारों की वजह से भारत में कारोबार करना लगातार आसान होता जा रहा है।

, अगर इस सूचकांक की और गहराई में जाएं, तो नई परियोजना के लिए विद्युत कनेक्शन लेने जैसी जरूरतों के मामले में काफी सुधार हुआ है, लेकिन कुछ और जरूरी चीजों के मामले में स्थिति पहले के मुकाबले बिगड़ी है।

 दिक्कत यह है कि इस सूचकांक में भारत ब्रिक्स देशों में सबसे पीछे तो है ही, नेपाल और श्रीलंका जैसे पड़ोसी देश भी उससे बहुत आगे हैं।

 हालांकि, सच यह है कि न सिर्फ भारत का बाजार बहुत बड़ा है, बल्कि यहां कुशल और अकुशल श्रमिकों की संख्या भी काफी ज्यादा है।

, कारोबार में आसानी का यह सूचकांक सिर्फ अर्थव्यवस्था या आर्थिक नीतियों का मामला नहीं है, यह दरअसल हमारी नौकरशाही और हमारी राजनीति की कहानी कहता है।

 इन्हीं दोनों की वजह से देश में न सिर्फ कारोबार करना कठिन है, बल्कि आम नागरिक जीवन भी बहुत कठिन है।

 कदम-कदम पर बाधाएं खड़ी करना, उन बदलावों को रोके रखना, जो समय की मांग हैं, यह सब चीजें कारोबारियों के लिए ही नहीं, आम लोगों के लिए भी समस्याएं खड़ी करती हैं।

 आमतौर पर हम मान लेते हैं कि आर्थिक नीतियां बदलने से ज्यादा निवेश आएगा और विकास दर बढ़ेगी, जबकि सच यह है कि भारत जैसे देश में विकास दर को इससे कहीं ज्यादा सिर्फ प्रशासनिक और न्यायिक सुधार करके बढ़ाया जा सकता है।

, सौजन्य – हिनदुस्तान, 27-10-2016।

