सुरों की रॉयल्टी में अड़ंगा (हिन्दुस्तान)।

पिछली सरकार के वक्त संसद में एक विधेयक पारित किया गया था, जिसे कॉपीराइट (संशोधन) कानून- 2012 भी कहते हैं।

 इसके तहत यह तय हुआ था कि फिल्मी गाने या अन्य सामग्री इस्तेमाल होने पर जो धन म्यूजिक कंपनियां, फिल्म निर्माता या अन्य कंपनियां लेती हैं, उसका एक हिस्सा एक कोष में जाएगा, जिसे उन गीतों या अन्य रचनात्मक सामग्रियों के लेखक, संगीतकारों व संगीत-निर्देशकों में वितरित किया जाएगा।

 जब पिछले हफ्ते मैं प्रसिद्ध गायिका लता मंगेशकर से मिला, तो पता चला कि उन्हें आज तक इस कोष से एक भी पैसा नहीं मिला है।

 उस मुलाकात के वक्त केंद्रीय वित्त मंत्री अरुण जेटली भी मौजूद थे और उन्होंने इस कानून के बारे में लताजी को आश्वस्त किया कि यह कानून लागू हो जाएगा।

, अगर इस पूरे प्रकरण की तहकीकात की जाए, तो चौंकाने वाले तथ्य सामने आते हैं।

 कई म्यूजिक कंपनियों, खासतौर से टी-सीरीज, यशराज फिल्म्स, आईपीआरएस शेमारू, स्वामी फिल्म्स आदि ने फिल्म निर्माताओं से इन गानों के अधिकार खरीद लिए हैं।

 आज देश में पांच सौ से ऊपर टीवी चैनल और तमाम एफएम रेडियो हैं।

 ये टीवी चैनल और एफएम रेडियो जब भी कोई गाना बजाते हैं, तो उन्हें इन म्यूजिक कंपनियों को हर बार पैसा देना पड़ता है।

 इस तरह से सैकड़ों करोड़ रुपये ये कंपनियां टीवी चैनल और एफएम रेडियो से इकट्ठा करती हैं और थोड़ा-सा हिस्सा फिल्म निर्माताओं को देकर बाकी पैसा खुद हजम कर जाती हैं।

 यह काम पिछले दस साल से चल रहा है।

 जब जावेद अख्तर राज्यसभा सदस्य बने, तो उन्होंने इस मुद्दे पर अपनी लड़ाई छेड़ी और सरकार से कॉपीराइट कानून बनाने के लिए कहा, ताकि लेखकों, गायकों, संगीतकारों व अन्य को भी इसमें एक हिस्सा मिल सके और सारा पैसा सिर्फ म्यूजिक कंपनियां खुद न खा लें।

 म्यूजिक कंपनियों ने इस बिल का भारी विरोध किया, लेकिन अंततोगत्वा यह बिल पारित हुआ।

 जावेद अख्तर ने तो यहां तक कह दिया था कि जब तक यह बिल पास नहीं होगा, वह संसद में बोलेंगे नहीं और अपना पहला भाषण इस बिल के पक्ष में देंगे।

 उन दिनों संसदीय कार्यमंत्री होने के नाते मैंने भी इस बिल के पक्ष में माहौल बनाया और बाद में बिल एक हकीकत बन गया।

, लताजी से बात होने के बाद जब मैंने तफ्तीश की, तो पता चला कि तीन साल से ज्यादा वक्त गुजर जाने के बावजूद यह कानून लागू नहीं हो पाया है।

 इसका कारण महज एक कानूनी अड़चन है, जो आईपीआरएस यानी इंडियन परफॉर्मिंग राइट सोसायटी नाम की संस्था ने खड़ी की है।

 इस संस्था के पीछे म्यूजिक कंपनियां हैं, जिन्होंने कोलकाता से करीब 25 किलोमीटर दूर बारासात नामक किसी छोटी जगह से कई दशक पहले एक अदालती आदेश ले रखा था, जिसके बहाने उन्होंने इसे लागू करने पर कानूनी अड़चन डाल दी है।

 बाद में बड़ी अदालतों के हस्तक्षेप और सरकार के दबाव में जब इनके खिलाफ आर्थिक अपराध शाखा और प्रवर्तन निदेशालय ने कार्रवाई शुरू की, तो अब ये लोग जावेद अख्तर के साथ बैठकर समझौता करने को तैयार हुए हैं।

 अभी तक कोई समझौता नहीं हुआ है, लेकिन उम्मीद है कि महीने भर में कोई समझौता हो जाएगा।

, सवाल यह उठता है कि कानून पास होने के साढ़े तीन साल बाद भी यह लागू क्यों नहीं हुआ और पिछले दस साल में हजारों करोड़ इन कंपनियों ने लिए हैं, क्या उसका वितरण भी लेखकों, संगीतकारों, गायकों और कलाकारों में होगा।

 दुनिया जानती है कि पहले गायक, कलाकारों, संगीतकारों और लेखकों को बहुत मामूली पैसा मिलता था।

 लता मंगेशकर, मोहम्मद रफी, मन्ना डे, हेमंत कुमार, महेंद्र कपूर, आशा भोंसले, किशोर कुमार, मुकेश आदि के गाने आज भी लोगों की जुबान पर हैं।

 कहीं भी पुराने फिल्मी गाने बजने लगें, तो हर व्यक्ति आकृष्ट हो जाता है।

 विदेशों में रहने वाले भारतीय और पाकिस्तानी भी अपने घरों में इन गानों की सीडी रखते हैं।

 मगर इनके पीछे जो लोग हैं, उनको इसका कोई फायदा नहीं मिलता।

 जिनकी मेहनत है, उनमें से कई आज भी बदहाली में हैं।

 अगले वर्ष 88 वर्षीया लता मंगेशकर के गायन के 75 साल पूरे होने जा रहे हैं।

, वह बताती हैं कि कितनी मुसीबत और संघर्ष से उन्होंने यह मुकाम हासिल किया है।

 वैसे तो उन्होंने 1942 में गायन शुरू किया था, मगर उनका पहला गाना 1948 में आएगा आने वाला… आएगा सुपरहिट हुआ था।

 इस गाने के लिए तब 400 रुपये उनका मेहनताना तय हुआ था, जो आज तक उन्हें नहीं मिला।

 और तो और, उन दिनों एलपी रिकॉर्ड पर गायक का नाम भी नहीं जाता था।

 लताजी के कहने पर ही इसकी शुरुआत राजकपूर ने बरसात की रात फिल्म से की थी और गायक का नाम भी रिकॉर्ड पर लिखा।

 उन दिनों फिल्मी अवॉर्ड भी गायक और गीतकार को नहीं मिलते थे।

 बाद में इन लोगों को लोकप्रिय बनाने में ऑल इंडिया रेडियो, विविध भारती और रेडियो सीलोन का बहुत बड़ा योगदान रहा, जिससे गांव-गांव घर-घर, गायक, संगीतकार व गीतकार के नाम पहुंच गए, मगर आज उन पुराने संगीतकारों, गायकों और लेखकों के बुरे हाल हैं।

, सबको पता है कि किस तरह शमशाद बेगम एक झुग्गी में रहती थीं और इलाज के पैसे न होने की वजह से पिछले साल उनका निधन हो गया।

 साहिर लुधियानवी जैसे शायर किस मुसीबत में रहे और बाद में हाउसिंग सोसायटी ने उनका फ्लैट भी बेच दिया और साथ-साथ पाडुंलिपियां व उन्हें मिले अवॉर्ड भी रद्दी वाले को बेच दिए गए।

 लताजी भी पैडर रोड पर प्रभु कुंज के एक साधारण फ्लैट में रहती हैं और घर का फर्नीचर देखकर पता चलता है कि एक सादा जीवन कैसे जिया जाता है।

 आज के कलाकार, संगीतकार, गीतकार अमीर हो सकते हैं, पर पहले वालों को बहुत कम पैसा उनकी मेहनत का मिला।

 उनकी लड़ाई जो जावेद अख्तर ने लड़ी, बहुत जायज थी, इसीलिए पिछली सरकार ने यह कानून बनाया था।

 अब यदि यह कॉपीराइट कानून म्यूजिक कंपनियों की वजह से लागू नहीं हो पा रहा है, तो यह बेहद गलत बात है।

 मौजूदा सरकार को इसे तत्काल लागू कराना चाहिए और उन सबकी दुआएं लेनी चाहिए, जिन्होंने अपनी मेहनत से भारतीय संगीत व संस्कृति को समृद्ध किया है।

(ये लेखक के अपने विचार हैं), – राजीव शुक्ल, पूर्व केन्द्रीय मंत्री व राज्यसभा सदस्य।

सौजन्य – हिन्दुस्तान।

