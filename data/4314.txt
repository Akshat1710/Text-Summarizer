पंजाब-गोवा की चुनौती (दैनिक जागरण)।

विधानसभा चुनाव वाले राज्यों में से पंजाब और गोवा के भाग्य का फैसला वोटिंग मशीनों में कैद होने जा रहा है।

 यह पहली बार है जब इन दोनों राज्यों के मतदाताओं के समक्ष एक तीसरा विकल्प आम आदमी पार्टी के रूप में उपस्थित है।

 ज्यादा विकल्प मतदाताओं पर और ज्यादा समझदारी से अपने मत का इस्तेमाल करने की जिम्मेदारी डालते हैं।

 जरूरी केवल यह नहीं है कि हर कोई अपने मताधिकार का इस्तेमाल करे, बल्कि यह भी है कि ऐसा करते समय राज्य के बेहतर भविष्य को सर्वोच्च प्राथमिकता दे।

 हालांकि मतदान वाले दोनों राज्यों में चुनावी परिदृश्य बदलने वाली आम आदमी पार्टी गोवा के मुकाबले पंजाब में ज्यादा बड़ी ताकत के रूप में दिख रही है, लेकिन यह स्पष्ट ही है कि दोनों जगह त्रिकोणीय मुकाबले की स्थिति बन गई है।

 आम आदमी पार्टी पहली बार दिल्ली के बाहर किसी विधानसभा चुनाव में अपनी ताकत दिखा रही है।

 कोई बड़ा चेहरा न होने के बावजूद उसने पंजाब में केवल हलचल ही नहीं मचाई, बल्कि अकाली दल-भाजपा गठबंधन के साथ ही कांग्रेस के सामने चुनौती भी पेश की है।

 एक चुनौती खुद उसके सामने भी है और वह है नई तरह यानी बेहतर राजनीति के अपने दावे पर खरा उतरने की।

 उसे जिस प्रकार तरह-तरह के विवादों और आरोपों से दो-चार होना पड़ रहा है उससे यही इंगित होता है कि आनन-फानन राजनीतिक बढ़त हासिल करने की चाहत में कुछ भी करने से परहेज नहीं किया जा रहा है।

 यदि आम आदमी पार्टी पंजाब में अपेक्षित नतीजे हासिल कर लेती है तो फिर वह राज्य की राजनीति को एक नया मोड़ देने के साथ ही राष्ट्रीय स्तर पर भी राजनीति की एक नई धुरी बन सकती है।

 पंजाब में अकाली दल भाजपा के साथ मिलकर लगातार तीसरी बार सत्ता में वापसी की कोशिश में है।

 इस कोशिश में एक बड़ी बाधा सत्ता विरोधी रुझान बन सकता है।

 यदि अकाली दल-भाजपा गठबंधन इस रुझान को अपने पक्ष में मोड़कर फिर से सत्ता हासिल कर लेता है तो यह करिश्मे से कम नहीं होगा।

 जहां यह गठबंधन करिश्मे की तलाश में है वहीं दस साल से सत्ता से बाहर कांग्रेस भी पंजाब जीतकर देश को यह संदेश देने की कोशिश में है कि उसके अच्छे दिन आने वाले हैं।

 इसके लिए वह अपना आखिरी चुनाव लड़ रहे अमरिंदर सिंह पर पूरी तरह निर्भर है।

 मददगार की भूमिका में ठीक चुनाव के पहले कांग्रेसी बने नवजोत सिंह सिद्धू हैं।

 चूंकि त्रिकोणीय मुकाबले कई बार पहले-दूसरे स्थान पर नजर आने वाले दलों के समीकरण बदल देते हैं इसलिए फिलहाल न तो किसी नतीजे पर पहुंचा जा सकता और न ही जनमत सर्वेक्षणों पर निर्भर हुआ जा सकता है।

 इस बार तो और भी नहीं, क्योंकि वे एक-दूसरे की काट करते दिख रहे हैं।

 पिछले कई चुनावों के नतीजे यही बता रहे हैं कि मतदाता किसी एक दल के पक्ष में स्पष्ट नतीजे दे रहे हैं।

 यह सिलसिला पंजाब और गोवा में भी कायम रहना चाहिए।

 गोवा त्रिशंकु सदन के तमाम खराब नतीजे देख चुका है इसलिए वहां के मतदाता सतर्क होंगे।

 बेहतर होगा कि ऐसी सतर्कता से पंजाब के मतदाता भी दिखाएं।

  संपादकीय-राष्ट्रीय ।

सौजन्य- दैनिक जागरण।

