हंगामे का विशेषाधिकार (दैनिक जागरण)।

संसद की गरिमा बनाए रखने का लक्ष्य 1950 में ही पीठासीन अधिकारियों के सम्मेलन में तय हुआ था।

 विशेषाधिकार मूलत: संसद के हैं, लेकिन संसद सदस्य होने के कारण वे सांसदों को भी प्राप्त हैं।

 हाउस ऑफ कामंस की विशेषाधिकार समिति (1939-40) ने सदस्यों को प्राप्त विशेषाधिकारों का कारण बताया था कि सदस्य संसद में बिना किसी बाधा के अपना कर्तव्य पालन कर सकें।

 विशेषाधिकार उत्तरदायित्व बढ़ाते हैं।

 हाउस ऑफ कामंस की ही समिति ने 1951 में खूबसूरत टिप्पणी की थी, ‘विशेषाधिकारों के कारण सदस्य समाज के प्रति अपनी जिम्मेदारियों से मुक्त नहीं हो जाते, बल्कि संसद सदस्य होने से अन्य नागरिकों की तुलना में उनके दायित्व और भी बढ़ जाते हैं।

’ शायद कांग्रेस सहित अधिकांश विपक्ष ऐसा नहीं मानता।

 लंबे समय से संसदीय कार्यवाही में गतिरोध के कारण महत्वपूर्ण विधायन कार्य लटका है।

, मुद्दा आधारित वाद-विवाद का अभाव है।

 विपक्ष मानव संसाधन मंत्री स्मृति ईरानी के तर्को का उत्तर नहीं दे पाया सो विशेषाधिकार का हंगामा है।

 संसद संप्रभु निकाय है।

 अनु.122 में न्यायालयों को भी संसदीय कार्यवाही की जांच से रोका गया है।

 संसद के निर्बाध संचालन के लिए संविधान निर्माताओं ने विशेषाधिकारों की व्यवस्था की।

 संविधान के अनु.105 (विधानमंडलों के लिए अनु.194) में विशेषाधिकारों का प्रावधान है।

 खंड 1-2 में वाक् स्वातंत्र्य है।

 सदन में कही गई किसी बात या दिए गए मत के कारण सदस्यों के विरुद्ध किसी न्यायालय में कोई कार्यवाही नहीं की जा सकती।

 सबसे दिलचस्प खंड तीन था कि संसद सदस्य या समितियों के विशेषाधिकार वही होंगे जो संसद समय-समय पर विधि द्वारा निश्चित करे और जब तक वे इस प्रकार (कानून बनाकर) तय नहीं होते तब तक वे वही होंगे जो संविधान के प्रारंभ में 26 जनवरी 1950 के दिन ब्रिटिश संसद, उसके सदस्यों और समितियों के हैं।

 भारतीय संसद के लिए ब्रिटिश संसद के विशेषाधिकारों के अनुसरण का उल्लेख स्वाभाविक ही आलोचना का विषय बना।

 44वें संविधान संशोधन (1978) में यह कहकर भूल सुधारी गई-वे वही होंगे जो इस संशोधन के ठीक पहले थे।

 अर्थात वे आज भी वही हैं जो ब्रिटिश संसद के हैं।

 संसदीय गरिमा और कार्यसंचालन में विशेषाधिकारों की अपनी उपयोगिता है।

 उन्हें राजनीतिक आरोपों के लिए इस्तेमाल करना उचित नहीं है।

 विशेषाधिकार हनन सामान्य मसला नहीं होता।

 स्मृति ईरानी के विरुद्ध विशेषाधिकार भंग का उद्देश्य जनता का ध्यान भंग करना है।

, विपक्षी भी जानते हैं कि मंत्री की ‘गलत बयानी’ भी विशेषाधिकार हनन का मामला नहीं होती।

 लोकसभा सचिवालय के लिए प्रकाशित ‘संसदीय पद्धति और प्रक्रिया’ (पृष्ठ 335) का एक उपशीर्षक-‘मामले जो विशेषाधिकार हनन या अवमानना नहीं कहे जा सकते’ पठनीय है।

 यहां लोकसभा वाद विवाद (13 दिसंबर 1973) का उल्लेख है कि यदि कोई सदस्य या मंत्री सभा में कोई ऐसा वक्तव्य देता है जो किसी अन्य सदस्य के विचार में असत्य, अपूर्ण या गलत है तो वह विशेषाधिकार हनन नहीं है।

 यदि कोई गलत वक्तव्य दिया जाता है तो उस मामले में निपटारा करने के दूसरे उपाय हैं।

 विपक्ष स्मृति ईरानी के वक्तव्य को अभी तक सारवान रूप में गलत नहीं सिद्ध कर पाया है।

 सदन और सदन के बाहर आरोप-प्रत्यारोप लगाना अलग बात है, आरोपों के पक्ष में तथ्य सहित विषय रखना अलग बात।

 दरअसल विपक्ष का उद्देश्य विषयांतर के अलावा और कुछ नहीं है।

, विपक्षी कांग्रेस के दुर्दिन हैं।

 पी चिदंबरम के पुत्र के कथित भ्रष्टाचार पर अन्नाद्रमुक हमलावर है।

 जेएनयू विवाद में राष्ट्रद्रोही बयानबाजों का पक्ष लेने वाली कांग्रेस और उसके नेता राहुल जनता की अदालत में आरोपी हैं।

 चिदंबरम के विरुद्ध इशरत जहां मामले पर हड़कंप है।

 गुजरात के तत्कालीन मुख्यमंत्री नरेंद्र मोदी और अमित शाह को जबर्दस्ती फंसाने के लिए गलत हलफनामा तैयार करने का खुलासा भयावह है।

 इंदिरा गांधी के विरुद्ध ऐसे ही मामले में विशेषाधिकार हनन का प्रस्ताव (1977) हुआ था।

 उन पर एक संसदीय प्रश्न का मनमाना उत्तर तैयार कराने के लिए अधिकारियों को उत्पीड़ित करने का आरोप था।

 विशेषाधिकार समिति का मत था कि उन्होंने प्रश्न का उत्तर तैयार कर रहे कतिपय अधिकारियों को धमकाकर विशेषाधिकार भंग किया।

 समिति ने विशेषाधिकार भंग करने और सदन की अवमानना करने के लिए उन्हें दंडित करने की सिफारिश भी की।

 बाद में एक संकल्प द्वारा यह निरस्त किया गया।

 क्या चिदंबरम और इंदिरा गांधी की शैली एक जैसी नहीं है।

, संसद अपनी प्रक्रिया की स्वामी है।

 वह विशेषाधिकार के असामान्य उपकरण से लैस है।

 दूसरी लोकसभा की विशेषाधिकार समिति (9वां प्रतिवेदन) ने कहा था कि प्रत्येक मानहानिकारक वक्तव्य के मामले में चाहे वह तकनीकी दृष्टि से विशेषाधिकार हनन अथवा सभा की अवमानना होता हो, उसे गंभीरता से लेना अथवा उस पर कार्यवाही करना सदन की गरिमा के अनुपयुक्त समझा जाता है।

 गैरजिम्मेदार लोगों के बयानों को भी गंभीरता से लेना संसदीय परंपरा नहीं है।

 अपमानजनक लेखों के तमाम प्रसंगों की भी उपेक्षा की गई है।

, एक दफा संसद सदस्यों के विरुद्ध कहा गया था कि वे ऐसे लोग हैं जिनके पास जीवनयापन का कोई गरिमापूर्ण साधन नहीं है।

 अध्यक्ष आयंगर ने इस वक्तव्य को विशेषाधिकार हनन का प्रश्न नहीं माना।

 विशेषाधिकार का मूल भाव संसद की अबाध गतिशीलता है।

 यह राजनीतिक आरोप का हथियार नहीं है।

 प्रश्नाकुल विपक्ष और सत्ता खोए व्याकुल विपक्ष में अंतर होता है।

 देश को रचनात्मक और आक्रामक विपक्ष की भूमिका का इंतजार है।

 बेशक विपक्ष को सरकार की नीतियों, कार्यक्रमों और कार्य संचालन की आलोचना के अधिकार हैं।

 विपक्ष आरोप लगाता है तो प्रत्यारोप और स्पष्टीकरण को भी ध्यान से सुनना चाहिए।

 जनता का ध्यान भंग करने के लिए विशेषाधिकार भंग का दुरुपयोग उचित नहीं।

,  , सौजन्य :दैनिक जागरण.4.3.2016, ह्रदय नारायण दीक्षित।

