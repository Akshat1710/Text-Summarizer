नजर रखना आवश्यक (दैनिक जागरण)।

वित्तीय वर्ष 2016-2017 के समाप्त होने में अब एक सप्ताह बचे हैं।

 अक्सर यह देखा जाता है कि आखिरी वक्त में विभागों में राशि खर्च करने की आपाधापी मच जाती है।

 बगैर पूर्व योजना के होने वाला यह खर्च मार्च लूट के नाम से कुख्यात है।

 खासकर लोक निर्माण वाले विभागों में ऐसी शिकायतें ज्यादा मिलती हैं।

 अधिकारी अपने प्रभाव का इस्तेमाल कर सरकारी धन की बंदरबांट करते हैं।

 योजनाओं में बेवजह घालमेल होता है।

 ऐसी कई शिकायतों पर हर वर्ष कार्रवाई भी होती है।

 राहत की बात यह है कि इसे ध्यान में रखते हुए वित्त विभाग ने कड़े निर्देश जारी किए हैं।

 तमाम योजनाओं की कड़ी मानिटङ्क्षरग हो रही है।

 यह बेहतर कदम है और इससे राशि का दुरुपयोग कम होगा।

 मार्च के अंतिम दिन कोषागार से राशि निकालने को लेकर भी खूब आपाधापी मचती है।

 कोषागार में सख्त निगरानी नहीं होना इसकी बड़ी वजह है।

 इसे ध्यान में रखते हुए कड़े दिशानिर्देश तो जारी किए गए हैं लेकिन इसपर सख्ती से अमल करने की भी आवश्यकता है।

 सभी निकासी और व्यय पदाधिकारी को निर्देश सतर्क करना भी जरूरी है।

 30 मार्च को सरहुल के अवकाश के मद्देनजर वित्त विभाग ने यह आदेश दिया है कि चालू वित्तीय वर्ष में राशि की निकासी का विपत्र अवकाश के पूर्व जमा करा दें।

 मार्च के अंतिम दिन दोपहर के बाद कोषागार में विपत्र नहीं लिया जाएगा।

 वित्त विभाग ने सभी उपायुक्तों को भी निर्देश दिया है कि इसका दृढ़ता से पालन करें।

 विशेष परिस्थिति में उच्चाधिकारियों के निर्देश के बाद ही कोई कार्रवाई की जाए।

 नजर उन विभागों पर रखने की आवश्यकता है जो अंतिम समय में घालमेल के लिए कुख्यात हैं।

 निर्माण विभागों में बगैर काम के पूर्व में ही भुगतान करने की प्रवृति रही है।

 यह घोर वित्तीय अनियमितता का द्योतक है।

 सख्त निगरानी से ही ऐसे मामले सामने आ पाएंगे।

 बजट राशि का अधिकाधिक खर्च राज्य सरकार के लिए चुनौती भी है।

 कई विभागों के खर्च का आंकड़ा बेहतर है तो कुछ प्रमुख विभागों ने योजनाओं के अमल में कोताही की है।

 वित्तीय वर्ष समाप्त होने के बाद इसकी भी पड़ताल हो कि बगैर योजना के बजट राशि का प्रावधान करने की आवश्यकता क्यों पड़ी।

 राज्य सरकार अगले वित्तीय वर्ष की योजनाओं पर अग्रिम काम कर रही है।

 इसका असर वित्तीय वर्ष की समाप्ति पर ही दिखेगा।

 फिलहाल कोशिश इस स्तर पर हो कि मार्च लूट की प्रवृति पर पूरी तरह रोक लग सके।

 स्थानीय संपादकीय : झारखंड , सौजन्य- दैनिक जागरण।

