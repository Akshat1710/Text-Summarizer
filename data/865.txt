अमेरिका में निशाने पर भारतीय (दैनिक ट्रिब्यून)।

एस. निहाल सिंह, पिछले दिनों अमेरिका में सेवारत अनिवासी भारतीयों या वहां बस चुके भारतीय मूल के नागरिकों पर हुए हमले एक खतरनाक स्थिति है।

 ऐसा होना उन आशंकाओं का क्रियान्वयन है जो डोनाल्ड ट्रंप के भाषणों से पैदा हुई हैं और जिनके दम पर वे राष्ट्रपति चुनाव जीते हैं।

 अमेरिकी उद्योग-धंधों में मशीनीकरण की वजह से बड़ी संख्या में गोरे मजदूर वर्ग की नौकरियां जाती रही थीं, ऊपर से आव्रजन की उदार नीतियों की वजह से अफ्रीका और एशियाई देशों से आई कामगारों की बड़ी तादाद ने उनके मन में यह डर बिठा दिया है कि आने वाले सालों में वे अपने ही देश में अल्पसंख्यक बन जाएंगे।

 लिहाजा उन्होंने ऐसी स्थिति पैदा होने देने के लिए उदारवादी अभिजात्य वर्ग को जिम्मेवार ठहराया।

 उन्होंने लामबंद होकर अपने वोट को प्रतिकार का एक माध्यम बनाकर इस भावना को नस्लवादी रंग-भेद वाले अभियान में बदल दिया था।

 दो बार राष्ट्रपति रहे बराक ओबामा अमेरिका के इतिहास में पहले अश्वेत राष्ट्राध्यक्ष थे और यह प्रसंग अमेरिकी लोकतंत्र पर अपनी बेजोड़ छाप छोड़ गया है।

 विडंबना यह भी रही कि एक अश्वेत व्यक्ति का राष्ट्रपति पद पर आसीन होना गोरी नस्ल में आने वाले समय की रूपरेखा को लेकर डर भी बिठा गया था।

हाल के नस्लीय हमले उन कृत्यों से अलग हैं जब न्यूयॉर्क के ट्विन-टॉवर्स पर 911 को हुए आतंकी हमले के बाद अमेरिका की दीगर जगहों पर सिखों को अरबी मुसलमान समझकर नफरत का शिकार बनाया गया था।

 मौजूदा घटनाक्रम कम-पढ़े लिखे गोरों के मन में उन लोगों के खिलाफ पनप रही एकतरफा घृणा को दर्शाता है, जिनके बारे में उनकी धारणा है कि वे हमारे मुल्क में हमारा काम-धंधा छीनकर अमीर बनते जा रहे हैं।

कालांतर में भी अमेरिका के इतिहास में ऐसा वक्त रहा है जब यह मुल्क अपने हित को दूसरों से ऊपर रखने वाली भावना के तहत शेष दुनिया से अलग-थलग रहता था।

 फिलहाल ट्रंप का नारा भी यही है ‘अमेरिका फर्स्ट’ यानी ‘सबसे पहले अमेरिका का हित।

’ लेकिन द्वितीय विश्वयुद्ध के बाद अमेरिका के उदारवादी वर्ग ने एकमत होकर अपने हितों से परे सोचते हुए पश्चिमी यूरोप को फिर से अपने पैरों पर खड़ा होने में भरपूर मदद की थी और यह सहृदयता ‘अंकल सैम’ की पहचान भी बनी थी।

 सच तो यह है कि मध्य-पूर्व में अपने सामरिक हितों को बढ़ावा देने की खातिर अमेरिका ने जो दखलअंदाजी की है वह अनर्थकारी सिद्ध हुई है, जिसके नतीजे पश्चिम और दुनिया के बाकी मुल्कों को आज भी भुगतने पड़ रहे हैं।

आखिर अमेरिका द्वारा अपनी नीतियों को एकदम उलटकर रख देनी वाली यह प्रक्रिया आखिर कहां जाकर रुकेगी।

 व्यापार और आव्रजन, दो ऐसे क्षेत्र हैं जिन पर राष्ट्रपति ट्रंप ज्यादा ध्यान दे रहे हैं।

 व्यापार नीतियों की बात करें तो उन्होंने ओबामा प्रशासन द्वारा बड़े यत्नों से बनाए जाने वाली ‘ट्रांस पैसीफिक पार्टनरशिप ट्रिटी’ यानी अंतर प्रशांत-क्षेत्र सहयोग संधि से अमेरिका को अलहदा करने की घोषणा पहले ही कर दी थी।

 अन्य संधियों व समझौतों पर भी पुनर्विचार करने की बात कही है।

 आव्रजन नीति के विषय में ट्रंप ने आते ही नया अध्यादेश जारी किया है, जिसमें छह मुस्लिम देशों के नागरिकों का अमेरिका में प्रवेश प्रतिबंधित कर दिया गया है।

 ट्रंप ने मौजूदा वीजा-नीतियों की उदार धाराओं को प्रवासियों की बड़ी संख्या के लिए जिम्मेवार ठहराते हुए आने वाले दिनों में नये प्वाइंट सिस्टम को लागू करने का संकेत दिया है।

भले ही ट्रंप कितने भी पक्षपाती निर्णय थोप दें, फिर भी उनका प्रशासन इन ध्येयों को पाने में काफी दूर रहेगा क्योंकि अमेरिका के स्थापित लोकतांत्रिक संस्थान बहुत मजबूत हैं।

 वे नागरिक अधिकार और स्वतंत्रता को हर हाल में महफूज रखने में सक्षम हैं।

 चूंकि ट्रंप लगातार अपने लोकलुभावन निर्णयों से अमेरिकी समाज के एक वर्ग का स्याह पक्ष उजागर करते जा रहे हैं, लिहाजा इन कृत्यों ने अमेरिका की उदार लोकतांत्रिक छवि को बचाव की मुद्रा में लाकर खड़ा कर दिया है।

लगता है कि ‘इस्लाम के हौवे’ के चलते नस्लीय भावना अब बृहद अमेरिकी मानसिकता में घर करती जा रही है।

 केन्सास प्रांत में हाल ही में नस्लीय हिंसा के शिकार हुए भारतीय आप्रवासी इंजीनियर श्रीनिवास कचीभोटिया को एक फिरकापरस्त गोरे ने यह कहने के बाद गोली मारी थी ‘अपने मुल्क वापस जाओ।

’ उनकी विधवा ने एक बड़ा प्रासंगिक सवाल पूछा है, ‘अब किस मुंह से हम अपना नाता इस मुल्क से बताएंगे।

’ अर्से से वहां जाकर बसे बहुत से भारतीय नागरिक अब अमेरिका में अपने भविष्य को लेकर फिर से विचार करने लगेंगे और वहां की यूनिवर्सिटियों में दाखिला लेने वाले भारतीय विद्यार्थियों की संख्या में जाहिर है कमी आएगी।

बहुनस्लीय आबादी वाले शहरों जैसे कि न्यूयॉर्क और वाशिंगटन में भी डर कम नहीं है।

 मध्य अमेरिकी प्रांत जो पुराने और नये पूर्वाग्रहों से कहीं ज्यादा ग्रस्त हैं, वहां यह खतरा और भी अधिक है।

 अमेरिका का औसत नागरिक अंतर्राष्ट्रीय मामलों से बेखबर है।

 उसके लिए एक भारतीय और सीरियाई में कोई फर्क नहीं है।

आखिर डर का यह दौर कितना लंबा चलेगा।

 राष्ट्रपति ट्रंप के समर्थकों की भारी संख्या और उनकी आकांक्षाओं को पूरा करने की मजबूरियों के मद्देनजर इस बात की गुंजाइश कम ही है कि निकट भविष्य में आप्रवासियों के लिए कोई बेहतर समय होने वाला है।

 अमेरिका में रह रहे चीनी छात्रों द्वारा उनके साथ किए जा रहे नस्लीय बर्ताव पर अपलोड की गई एक वीडियो सोशल साइट्स पर काफी वायरल हुई है।

 वास्तव में अमेरिकी समाज में नस्लीय विभाजन गहराता जा रहा है।

इस स्थिति को बदलने में भारत कुछ कर सकता है, इसकी संभावना कम ही है।

 हालांकि कंप्यूटर संबंधी रोजगार क्षेत्र में वर्चस्व रखने वाले अपने नागरिकों के हितों के लिए भारत सरकार ने एच-1बी वीजा प्रणाली को जारी रखने की अपील राष्ट्रपति ट्रंप से की है परंतु इसका असर कम ही रहा है।

 ट्रंप के लिए अपने चुनावी भाषणों में देश के मूल निवासियों के लिए ज्यादा नौकरियां आरक्षित करने का वादा पूरा करना अधिक महत्व रखता है।

 कहना न होगा कि आने वाले दिनों में अमेरिका में भारतीय कंप्यूटर इंजीनियरों की संख्या में काफी कमी आएगी।

बृहद सवाल काफी महत्वपूर्ण हैं, क्या दुनिया अमेरिका के प्रति अब तक रखे गए नजरिए को नये सिरे से बनाएगी।

 अमेरिका की विदेश नीति में राष्ट्रपति ट्रंप जो बेतुके बड़े बदलाव लाने को उद्धत हैं, उनमें ‘वन चाइना पॉलिसी’ पर सवालिया निशान लगाना, नॉर्थ अटलांटिक ट्रिटी ऑर्गेनाइज़ेशन की नीतियों को गुजरे वक्त वाली ठहराकर इससे किनारा करना, जापान और कोरिया को प्रदान की गई परमाणु सुरक्षा व्यवस्था को वापस लेने की वकालत यह कहकर करना कि समय आ गया कि वे खुद के परमाणु हथियार बनाकर अपनी रक्षा सुनिश्चित करें, कितने सिरे चढ़ते हैं।

साफ है ट्रंप को अपने उन ऐलानों में सुधार करने की कोई बाध्यता नहीं है, जिसमें उन्होंने अमेरिकी गोरे नागरिकों के एक वर्ग की स्याह-आकांक्षाओं, जिसमें यहूदी-विरोध भी शामिल है, को पूरा करने का वादा किया था, बावजूद इसके कि इस्राइल अमेरिका का सबसे लाड़ला देश रहा है।

फिलहाल भारतीय प्रवासी अगर अपना सामान समेटते दिखाई नहीं दे रहे तो इसकी वजह यह है कि वे बेसब्री से नवीनतम घटनाक्रम पर नजर रखे हुए हैं।

 केन्सास घटना पर राष्ट्रपति ट्रंप की काफी देर से आई प्रतिक्रिया एक अन्य फिक्र करने योग्य संकेत है।

 बेशक अमेरिकी गृह विभाग द्वारा केन्सास घटना की निंदा करना एक यथेष्ट कृत्य है।

, सौजन्य- दैनिक ट्रिब्यून।

