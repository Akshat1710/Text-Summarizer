सत्य की शहादत का वर्ष (हिन्दुस्तान)।

कोई-कोई वक्त ऐसा भी होता है, जिसे हम कुछ शब्दों के चक्कर में जाया कर देते हैं।

 इतिहास में राजनीतिक लफ्फाजी के ऐसे दौर बहुत से रहे हैं।

 लेकिन कुछ शब्द ऐसे भी होते हैं, जो अपने वक्त के चरित्र को बहुत अच्छी तरह से बयान कर देते हैं।

 यह महज एक संयोग ही है कि आठ नवंबर को जिस दिन प्रधानमंत्री नरेंद्र मोदी ने भारत में नोटबंदी की घोषणा की, ठीक उसी दिन ऑक्सफोर्ड डिक्शनरी ने 2016 के शब्द (वर्ड ऑफ द ईयर) की घोषणा की।

 यह शब्द है- पोस्ट-ट्रुथ यानी उत्तर सत्य।

, कहा जाता है कि यह शब्द साल 1992 से ही प्रयोग हो रहा है, लेकिन पहली बार यह चर्चा में तब आया, जब वर्ष 2004 में अमेरिकी लेखक राल्फ कीज ने एक किताब लिखी- द पोस्ट-ट्रुथ एरा।

 ऑक्सफोर्ड डिक्शनरी ने मोटे तौर पर इस शब्द का वही अर्थ दिया, जो इस किताब में है।

 इसका अर्थ है वह प्रक्रिया, जिसमें जनमत सत्य या तथ्य के आधार पर नहीं, बल्कि भावना, भावुकता या कुछ पूर्व-धारणाओं के आधार पर तैयार होता है।

, इसे 2016 का शब्द चुने जाने का कारण यह था कि इस साल इस शब्द का इस्तेमाल बहुत ज्यादा हुआ।

 खासकर ब्रिटेन में ब्रेग्जिट और अमेरिका में डोनाल्ड ट्रंप की जीत के बाद।

 दोनों ही मामलों में बहुत से विश्लेषक इस नतीजे पर पहुंचे कि इन मौकों पर जो सार्वजनिक विमर्श हुआ और उनसे जो जनमानस तैयार हुआ, उसमें सत्य और तथ्य कम थे, भावनाएं और पूर्व-धारणाएं ज्यादा थीं।

 बेशक, इस शब्द का प्रयोग इस साल सबसे ज्यादा हुआ हो, लेकिन जिस राजनीति के लिए इस शब्द का इस्तेमाल हुआ है, वह दुनिया के कई देशों में पहले ही दिखने लग गई थी।

 यह प्रक्रिया जब पश्चिम में शुरू हुई, तो उन्हें इस शब्द की याद आई, जबकि हमने इस शब्द के बिना ही काम चला लिया।

, इसका यह मतलब भी नहीं है कि पहले का दौर पूरी तरह सत्यवादी था और भावनाओं का ज्वार तब गुल खिलाना नहीं जानता था।

 लोगों की भावनाओं से खेलने की राजनीति शायद हमेशा चलती रही है, पूर्व-धारणाएं भी अपना सितम हमेशा ही ढाती रही हैं, लेकिन पिछले कुछ साल में उन्हें जिस पैमाने पर सफलता मिल रही है, उतनी शायद पहले कभी नहीं मिली।

 और शायद, लगभग पूरी दुनिया में हर तरफ ही मिल रही है।

फर्क यह है कि पहले सत्य या तथ्य जैसे-तैसे बहस के केंद्र में आ धमकते थे, या कुछ ऐसा था, जो उन्हें केंद्र में खींच लाता था।

, तब विश्लेषक कहते थे कि सत्य और तथ्य तो वही हैं, लेकिन सबके पास उनकी अलग-अलग व्याख्या है।

 इन्हीं अलग-अलग व्याख्याओं के आधार पर दल और वोट बंटते थे, हार-जीत का फैसला हो जाता था।

 हम कहते थे कि इसकी व्यख्या जीत गई और उसकी हार गई, वगैरह।

 चुनाव मुद्दों पर भी लड़े और जीते जाते थे, लेकिन उन मुद्दों के विमर्श में भी सत्य और तथ्य की टेक लगानी पड़ती थी।

 यह ठीक है कि राजनीति इतनी तार्किक कभी नहीं रही, पर ये तर्क अनुपस्थित भी कभी नहीं रहे।

, पिछले काफी समय से विश्लेषकों ने सत्य, तथ्य और व्याख्याओं का जिक्र छोड़ दिया था।

 राजनीति को अब वे नैरेटिव यानी आख्यान से नापते हैं।

 इसके अनुसार, राजनीति का अर्थ होता है कि किस नेता या किस दल ने लोगों के दिमाग में कौन सी कहानी बिठा दी है, कौन सी छवि अंकित कर दी है।

 हर नेता, हर दल का एक नैरेटिव है, बाकी इस पर निर्भर करता है कि जनता को किसका नैरेटिव ज्यादा लुभा पाता है।

 या किसका नैरेटिव ज्यादा लोगों को लुभा पाता है।

 यह विश्लेषण कहता है कि एक दल को दूसरा दल नहीं हराता, या एक नेता को दूसरा नेता नहीं हराता, एक नैरेटिव को दूसरे नैरेटिव को हराता है।

, ताजा दौर की बात करें, तो देश में इस समय नोटबंदी का एक नैरेटिव चल रहा है।

 जो देश को काले धन और तमाम आर्थिक-सामाजिक व्याधियों से मुक्त कराने की एक कथा देता है।

 इस नोटबंदी से आम लोगों को तरह-तरह की दिक्कतें हो रही हैं, फिर भी कोई बड़ा असंतोष नहीं दिख रहा।

 विश्लेषक कह रहे हैं कि हमारे पास इस समय नोटबंदी का नैरेटिव है, लेकिन इसका कोई स्वीकार्य जवाबी नैरेटिव नहीं है, जो यह कहता हो कि नोटबंदी पूरी तरह से गलत है।

 ज्यादातर विरोधी दल नोटबंदी की आलोचना नहीं कर रहे, इसकी वजह से लोगों को हो रही तकलीफों के मुद्दे को उठा रहे हैं, लेकिन इसका कोई अर्थ नहीं है।

 एक नैरेटिव का जवाब दूसरा नैरेटिव ही हो सकता है।

 तथ्य या सत्य इस लड़ाई के हथियार नहीं होते।

, हालांकि, नैरेटिव की जंग में सत्य या तथ्य पूरी तरह से खारिज नहीं होते, बस उनकी भूमिका बदल जाती है।

 उनका काम नैरेटिव की बारात में ढोल-मजीरा बजाने भर का रह जाता है।

 लेकिन दिक्कत यह है कि सत्य इस काम को पूरी कुशलता से नहीं कर पाता, इसलिए जल्द ही उसकी जगह तरह-तरह के झूठ ले लेते हैं।

 किसी भी सोशल मीडिया में किसी भी विचारधारा के ढोल-मजीरे देख लीजिए, सच वहां ढूंढे़ नहीं मिलेंगे और झूठों की बरसात चल रही होगी।

, ये झूठ काली ककड़ी के बीज से कैंसर खत्म करने के दावे जैसा हानिरहित लगने वाला भी हो सकता है, और काले धन को लेकर सत्ताधारी दल के बारे में सनसनीखेज खुलासा करने जैसा भी।

 लेकिन सबकी भूमिका किसी खास नैरेटिव के लिए ढोल-मजीरे बजाने की ही होती है।

 हालांकि झूठ के लिए भी यह काम आसान नहीं होता।

 नीतिशास्त्र कहता है कि सत्य की सत्ता होती है, झूठ की कोई सत्ता नहीं होती, क्योंकि वह निराधार होता है।

 झूठ की सत्ता तब बनती है, जब लोग उसे सच मानने लगते हैं।

 सोशल मीडिया के इस दौर में झूठ को सच की तरह स्थापित करने का काम एक व्यवसाय बनता जा रहा है।

, इसके लिए फोटोशॉप है, इसके लिए वे किताबे हैं, जिनका नाम तक किसी ने सुना नहीं, वे उद्धरण हैं, जो वास्तव में कहीं हैं ही नहीं, वगैरह।

 और झूठ जब सत्य की तरह स्थापित होता है, तो उसका जिरह-बख्तर सत्य के मुकाबले कहीं बड़ा, कहीं ज्यादा प्रबल होता है।

 इसे आप किसी गलती का नतीजा मानें या इतिहास के घटनाक्रम की नियति, पर उत्तर सत्य हमारे वर्तमान का सच है।

 उम्मीद की किरण सिर्फ इतनी है कि एक मूल्य के रूप में सत्य पूरी तरह खारिज नहीं हुआ।

 2017 तुम्हारे स्वागत के लिए हमारे पास उम्मीद की यही एक किरण है।

, – हरजिंदर, हेड-थॉट, हिन्दुस्तान।

सौजन्य – हिन्दुस्तान।

