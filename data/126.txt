जीएम कपास से हो रहे मोहभंग ने तोड़ी बढ़ोतरी की आस (बिजनेस स्टैंडर्ड)।

जीन संवर्धित (जीएम) बीटी कपास हाइब्रिड को अपनाने में जबरदस्त तेजी और उसके बाद उतनी ही तेजी से उससे होते मोहभंग में एक सबक छिपा है कि बेहद सक्षम और खासी मददगार तकनीक की तस्वीर कैसे बिगाड़ी जा सकती है।

 वर्ष 2002 में ट्रांसजेनिक बीटी कपास के सूत्रपात के साथ ही कपास क्रांति का आगाज हुआ।

 नई किस्म इस प्रकार से जीन संवर्धित की गई थी कि वह कीटों खासतौर से अमेरिकन बोलवर्न के खिलाफ प्रभावी सिद्घ हो सके।

मगर इस बहुमूल्य तकनीक के कुप्रबंधन और उसका उचित रूप से संचालन न कर पाने के कारण कीटों ने क्राय1एसी जैसे कीटनाशकों के खिलाफ प्रतिरोधक क्षमता विकसित कर ली है, जिससे कपास के प्रतिरूप में बदलाव आ जाता है।

 ऐसे में कपास क्रांति की निरंतरता प्रभावित हो गई।

बीटी कपास की कहानी इसके समर्थक और उसके विरोधियों की ओर से अपने-अपने निहित स्वार्थों के नजरियों से बयान की जा रही है।

 सौभाग्यवश नागपुर स्थित केंद्रीय कपास अनुसंधान संस्थान (सीआईसीआर) ने ‘स्टेटस पेपर ऑन बीटी-कॉटन इन इंडिया’ (भारत में बीटी कपास पर स्थिति रिपोर्ट) शीर्षक से निष्पक्ष और कुछ आलोचनात्मक विश्लेषण पेश किया।

इसमें व्यापक रूप से दर्शाया गया है कि बीटी तकनीक अपने विकास और कार्यान्वयन के प्रत्येक स्तर पर उसे विफल बनाने की साजिश का शिकार हुई है।

 इससे जुड़े सभी अंशभागी मसलन तकनीकी डेवलपर, तकनीकी समीक्षक, बीज कंपनियां और नीति निर्माताओं के अलावा यहां तक कि किसान भी इसके दोषी हैं।

इसमें तमाम पहलुओं पर खामियां शामिल हैं, जिनमें पक्षपातपूर्ण बीज प्रमाणन प्रोटोकॉल के चलते सार्वजनिक क्षेत्र को तकनीक से दूर रखना, वर्ष 2007 से 2014 के दरमियान लगभग 200 की दर से बीटी हाइब्रिड जारी करने के साथ जरूरत से ज्यादा हड़बड़ी दिखना, कीटों की ओर से प्रतिरोध दिखाने की अनदेखी करना, बीटी कपास की खेती के दौरान कुछ एहतियात बरतने में किसानों द्वारा शिथिलता दिखाना।

सीआईसीआर की रिपोर्ट के अनुसार वर्ष 2006 तक बीटी कपास की केवल 62 किस्मों को ही स्वीकृति दी गई और वास्तव में उनमें से 20 ही बाजार में उपलब्ध हैं।

 मगर बोलगार्ड-2 के आगाज के बाद बीटी कपास हाइब्रिड को बनाने वाली कंपनी मॉन्सैंटो ने उसके उन्नत संस्करण को बड़े पैमाने पर जारी कर दिया और इससे वर्ष 2014 तक उनकी संख्या बढ़कर 1,667 हो गई।

 इनमें से 734 बोलगार्ड-2 किस्म की थीं।

 इस लिहाज से देखा जाए तो व्यावहारिक रूप में बीटी हाइब्रिड देश की कपास पट्टïी में चरम पर पहुंच गई।

बीटी हाइब्रिड की इतनी बड़ी तादाद को देखते हुए फसल अवधि, फूल खिलने का समय और कीटों को लेकर आशंका में भी अंतर नजर आने लगा, जिसने न केवल किसानों बल्कि कृषि विशेषज्ञों और कीट प्रबंधन विशेषज्ञों को भी दुविधा में डाल दिया।

 इसके अलावा खेतों में लंबी अवधि के दौरान खड़ी कपास की फसल में बोलवर्म को भी बीटी टॉक्सिन के खिलाफ समायोजन और अनुमान से पहले प्रतिरोधक क्षमता विकसित करने का मौका दे दिया।

 मॉन्सैंटो ने वर्ष 2010 में पिंक बोलवर्म में प्रतिरोध के विकसित होने की बात स्वीकार की।

 नई दिल्ली स्थित भारतीय कृषि अनुसंधान संस्थान ने भी उसी समय इसका संज्ञान लिया।

 सीआईसीआर में साथ ही साथ हो रहे अध्ययनों में यह भी खुलासा हुआ कि पिंक बोलवर्म गुजरात में बोलगार्ड-2 के क्राय1एसी प्लस क्राय2एबी कीटनाशकों के खिलाफ प्रतिरोधी हो गया है।

सीआईसीआर के अनुसार, ‘दुर्भाग्य से बोलगार्ड-2 के इन निराशाजनक प्रभावों के बावजूद भारतीय बीज उद्योग इन तथ्यों के आलोक में भी पूरे मामले को लेकर बेपरवाह बना रहा।

’ उद्योग जगत लगातार इन बीजों का समर्थन करता रहा जबकि कपास क्षेत्रों में 96 फीसदी बीटी हाइब्रिड की मौजूदगी के बावजूद औसत कपास उपज में वृद्घि सीमित हो गई।

 इसके अलावा अधिकांश बीटी हाइब्रिड फसल का रस चूसने वाले कीटों के अलावा लीफ कर्ल और लीफ स्ट्रीक विषाणुओं की मार से जल्द ही प्रभावित हो जाते हैं।

 लीफ कर्ल विषाणु और सफेद मक्खी कीट खासतौर से उत्तर में कपास की फसल के सबसे बड़े दुश्मन के तौर पर उभरे हैं।

तमाम गलतियों को टाला जा सकता था।

 जैसे कि हाइब्रिड के अतिरिक्त खुले छिड़काव वाली कपास की किस्मों में बीटी जीन को शामिल नहीं किया जाता।

 भारत को छोड़कर अधिकांश देशों में गैर-हाइब्रिड बोलगार्ड-2 का उपयोग किया जाता है, जिसके बढिय़ा नतीजे देखने को मिले हैं।

 इसके अलावा बीटी कपास के खेत के दायरे से बाहर बचाव के लिए गैर-बीटी कपास लगाने पर किसानों को उन्मुख करने में शिथिलता भी भारी गलती साबित हुई।

 ऐसा करने से कीटों को विकल्प दिया जा सकता था।

 इससे कीट इतनी जल्दी प्रतिरोधक क्षमता हासिल नहीं कर पाते।

सीआईसीआर पत्र यह भी दर्शाता है बीटी कपास की किस्मों और हाइब्रिड को विकसित करने के लिए सरकारी खर्च से संचालित होने वाले अनुसंधान संस्थानों को प्रोत्साहित किया जाना चाहिए कि उन्हें मॉन्सैंटो जैसी कंपनियों से जीन मिल सकें या फिर वे उसे अपने दम पर विकसित कर सकें।

 इन जीन को वे अपनी उन्नत किस्मों या हाइब्रिड में प्रत्यारोपित कर सकते हैं, जिनमें बेहतर फाइबर गुणवत्ता के साथ फसल उत्पादन में सुधार के साथ सूखा, कीटों और बीमारियों से महफूज रह सके।

 वास्तव में सीआईसीआर जैसे कुछ संस्थान अपने खुद के स्रोतों से हासिल जीनों के जरिये पहले ही ट्रांसजेनिक कीट प्रतिरोधी कपास की किस्म विकसित कर चुके हैं।

 उन्हें बिना किसी देरी के उपयोग करने की इजाजत दी जानी चाहिए।

, – सुरिंदर सूद।

सौजन्य – बिजनेस स्टैंडर्ड।

