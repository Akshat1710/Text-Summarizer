अमेरिकी रिपोर्ट ने सरकार की कमजोर नस पकड़ी (दैनिक भास्कर)।

मानवाधिकार संबंधी अपराधों के बारे में अमेरिका कोई दूध का धुला नहीं है लेकिन, अगर अमेरिकी विदेश विभाग ने 2016 में भारत में घटित घटनाओं के सिलसिले में सरकार की कमजोर नस पर हाथ रखा है तो लोकतांत्रिक संस्थाओं को इस स्थितियों में सुधार के बारे में जरूर विचार करना चाहिए।

 यह नहीं भूलना चाहिए कि 2002 में गुजरात दंगों के बाद अमेरिकी प्रशासन की ऐसी ही कमेटियों की रपट के आधार पर अमेरिका समेत यूरोप के कुछ देशों में तत्कालीन मुख्यमंत्री नरेंद्र मोदी का वीज़ा प्रतिबंधित कर दिया था, जो तकरीबन 12 साल तक कायम रहा।

आज हालात उल्टे हो गए हैं।

 तब जिन संगठनों और गैर-सरकारी संगठनों ने मोदी के खिलाफ संघर्ष किया था, आज वे ही निशाने पर हैं।

 रिपोर्ट में तीस्ता सीतलवाड़ के गैर-सरकारी संगठन पर सरकारी दमन की कड़ी आलोचना है।

 तीस्ता ने बेस्ट बेकरी और गुलबर्गा सोसायटी मामले में सीधे-सीधे गुजरात सरकार को जवाबदेह बनाना चाहा था।

 कमेटी ने सुप्रीम कोर्ट की वकील इंदिरा जयसिंह के एनजीओ ‘लायर्स कलेक्टिव’ के विदेशी फंड का नवीकरण नहीं किए जाने का मामला भी उठाया है और कहा है कि ऐसे एनजीओ की संख्या पचास से ऊपर है, जिनकी विदेशी फंडिंग राष्ट्रीय या लोकहित के आधार पर रोक दी गई है।

कमेटी का मानना है कि सरकार स्वयंसेवी संस्थाओं की फंडिंग बंद कराकर अंतरराष्ट्रीय कानूनों, सिद्धांतों और मानकों का उल्लंघन कर रही है।

 रपट ने भोपाल जेल से भागे सिमी कार्यकर्ताओं के मुठभेड़ में मारे जाने को भी जीवन के अधिकार से वंचित किया जाने या राजनीति प्रेरित हत्या की संज्ञा दी है।

 लेकिन, कमेटी यहीं नहीं रुकती बल्कि उसने व्यापमं घोटाले की जांच करने गए पत्रकार की मौत का जिक्र करते हुए उन 48 लोगों की मौत का उल्लेख भी किया है, जो इस घोटाले को उजागर करने में मारे गए और इसे भ्रष्टाचार का बड़ा मामला माना है।

 बहुत संभव है वह राजनीति इस रिपोर्ट को दुर्भावना से प्रेरित बताकर हवा में उड़ा दे।

 इसके बावजूद जिन्हें इस रिपोर्ट में सच्चाई लगती है उन्हें देशभक्ति और देशद्रोह की बहस से ऊपर उठकर मनुष्य के सम्मान और गरिमा की रक्षा करने का प्रश्न उठाना चाहिए, क्योंकि देश और राष्ट्र मनुष्यों के जीवन और प्रतिष्ठा की रक्षा के लिए ही निर्मित होते हैं।

, सौजन्य- दैनिक भास्कर।

