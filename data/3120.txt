तमिलनाडु में खत्म हो अनिश्चय (नवभारत टाइम्स)।

तमिलनाडु में जयललिता की मौत के बाद पैदा हुआ नेतृत्व का सवाल शशिकला के जेल जाने के बाद और जटिल होता जा रहा है।

 पन्नीरसेल्वम और शशिकला के बीच की खींचतान में यह तय करना आसान नहीं था कि वास्तव में किसे कितने विधायकों का टिकाऊ समर्थन हासिल है।

, अभी यह काम और मुश्किल हो गया है।

 शशिकला ने जेल जाने से पहले पलनिसामी को विधायक दल का नेता निर्वाचित करवा कर उनसे राज्यपाल के पास सरकार बनाने का दावा पेश करवा दिया।

 इससे पन्नीरसेल्वम का काम थोड़ा मुश्किल जरूर हो गया है, मगर जिस तरह से पुलिस विधायकों के अपहरण का मामला दर्ज करके कार्रवाई करने में जुटी है उसे देखते हुए यह स्पष्ट है कि उन्होंने अभी हिम्मत नहीं हारी है।

 लेकिन अब सबकी नजरें राज्यपाल सी. विद्यासागर राव पर टिकी हैं।

, शशिकला के दावे पर मोहर लगाने में जल्दबाजी न दिखाकर राज्यपाल ने ठीक ही किया।

 सुप्रीम कोर्ट के फैसले ने राज्यपाल के रुख को सही साबित कर दिया है।

 मगर अब ऐसी कोई दुविधा नहीं रह गई है।

 यह सही है कि मुख्यमंत्री पद आज भी पन्नीरसेल्वम के ही हाथ में है, लेकिन वह राज्यपाल को इस्तीफा भेज चुके हैं, इसलिए वे इसे पूरी तरह नजरअंदाज भी नहीं कर सकते।

 उन्हें कानूनी प्रक्रियाओं के तहत त्यागपत्र को निरस्त करवाना पड़ेगा और उसकी सारी जरूरी शर्तें पूरी करनी पड़ेंगी।

 मगर, उनके इस्तीफे की कानूनी स्थिति से ज्यादा बड़ा सवाल अब यह है कि उन्हें विधानसभा का विश्वास हासिल है या नहीं।

, पलनिसामी एआईएडीएमके विधायक दल के नए नेता निर्वाचित हो चुके हैं और विधायकों के समर्थन की चिट्ठी के साथ राज्यपाल के सामने सरकार बनाने का दावा भी पेश कर चुके हैं, इसलिए अब सदन में बहुमत परीक्षण की जमीन तैयार हो चुकी है।

 विधायकों को बरगलाने, बहलाने-फुसलाने या उनके साथ जबरदस्ती करने जैसे आरोपों का इस्तेमाल बहुमत परीक्षण को टालने के लिए नहीं किया जा सकता।

 एसआर बोम्मई केस में सुप्रीम कोर्ट के फैसले से लेकर अब तक अनेकानेक निर्देश-आदेश यह जरूरी बनाते हैं कि किस दल या व्यक्ति को विधायकों के बहुमत का समर्थन हासिल है, इसका फैसला सदन में ही हो सकता है।

लिहाजा, पुलिस केस वगैरह के जरिए पन्नीरसेल्वम माहौल बनाने की थोड़ी-बहुत कोशिश भले करें, बहुमत तो उन्हें सदन में ही साबित करना पड़ेगा।

 देखना यह है कि राज्यपाल इस बारे में कब और क्या फैसला करते हैं।

 बहुमत परीक्षण से भी प्रदेश की राजनीतिक अस्थिरता दूर होगी या नहीं, इस बारे में फिलहाल कुछ नहीं कहा जा सकता।

 वह काफी हद तक बहुमत परीक्षण के नतीजे पर निर्भर करता है।

 लेकिन सदन की बैठक बुलाने में अब जितनी भी देर होगी, हालात और बिगड़ते जाएंगे।

, उम्मीद करें कि उत्तराखंड और अरुणाचल प्रदेश के हालिया अनुभवों के बाद अब केंद्र भी प्रदेश की राजनीति में बेवजह दखल देने की कोशिश नहीं करेगा और उसे विधायकों के बहुमत से उपजे समीकरण से ही निर्देशित होने देगा।

, सौजन्य- नवभारत टाइम्स।

