हमले ने बदले यूरोप के हालात (राष्ट्रीय सहारा)।

पेरिस में हुए आतंकी हमला के बाद यह साफ हो गया है कि इस्लामिक स्टेट (आईएस) अब दुनिया को चुनौती देने की ताकत अर्जित कर चुका है।

 हमले के बाद फ्रांस ने सख्त कार्रवाई की तो दो ही दिनों बाद माली में हुआ आतंकी हमला साफ करता है कि नियंतण्र आतंकवाद की जड़ें काफी गहरी हो चुकी हैं।

 इस्लामिक स्टेट यानी आईएस आज इस हालत में है कि दुनिया की महाशक्तियों को चुनौती दे सके।

 अब आईएस अपने सुरक्षित समझे जाने वाले क्षेत्र से आगे बढ़कर हमला करने लगा है।

 एक तरफ वह धर्म के नाम पर खून बहा रहा है तो दूसरी ओर ऐसी बयानबाजी कर रहा है जो बतलाता है कि सांस्कृतिक तौर पर वह वैसे ही हमले करने की राह पर है जैसा अल कायदा करता रहा है।

 पेरिस हमले के बाद हमले की जिम्मेदारी लेते हुए आईएस ने जो कहा वह काबिलेगौर है।

 उसने कहा कि यह उसकी पहली आंधी है।

 यह भी कहा कि फ्रांस वेश्यावृत्ति और अश्लीलता की राजधानी है।

 जाहिर है, फ्रांस की तरह ही यूरोप के बाकी देश और कई अन्य भी जो खुले विचारों के हैं और जहां का समाज खुला है, आईएस का रवैया विरोध का होगा।

 अभी ऐसा माहौल है कि अमेरिका और लगभग सारे यूरोपीय देश हमलों को लेकर सतर्क और सशंकित हैं।

 बेल्जियम जैसे देश को देखें तो इस शंका का अंदाजा होगा।

, वहां के राष्ट्रीय संकट केंद्र ने अपने आतंकवाद संबंधी अलर्ट को सर्वोच्च स्तर पर कर दिया है।

 पेरिस में कुछ आतंकियों के मारे जाने के बावजूद अब तक यह साफ नहीं हुआ है कि वहां कितने आतंकी छुपे हैं और उसका सेल कितना मजबूत है।

 यूरोप, वाशिंगटन और पश्चिमी एशिया के अधिकारी यह जानने में जुटे हैं कि सीरिया के आईएस आतंकियों से जुड़े फ्रांसीसी और बेल्जियम हमलावरों के नेटवर्क ने किस तरह फ्रांस के भीषण हमलों की साजिश रची और किस तरह उसे अंजाम दिया।

 पेरिस हमले का प्रभाव वैसे तो पूरी दुनिया पर पड़ना है, लेकिन सबसे ज्यादा प्रभाव यकीनन यूरोप के राजनीतिक और सामाजिक संबंधों के ताने-बाने पर पड़ेगा।

 सबसे नकारात्मक असर यूरोप के विभिन्न देशों में पश्चिम एशिया से हाल ही में पहुंचे या पहुंच रहे शरणार्थियों पर पड़ेगा।

 यूरोपीय देशों के स्थानीय नागरिकों में शरणार्थियों के प्रति कितना गुस्सा और घृणा उभर रही है इसकी अंदाजा वहां के कई अखबारों की खबरों को देखकर लगाया जा सकता है।

 दक्षिणपंथी पार्टियों के लिए तो यह मौके जैसा है।

 इटली के एक दक्षिणपंथी अखबार ‘‘द लिबेरो’ ने ऐसा शीर्षक लगाया जो दिखलाता है कि वहां की सामाजिक स्थिति में एकाएक कैसा बदलाव आ गया है।

, कुछ दिनों पहले तक सीरियाई शरणार्थियों के प्रति जो लोग सहानुभूति रखते थे वे, भी अब विरोध में उतर आए हैं।

 जर्मनी की चांसलर एंजला मार्केल भी शरणार्थियों के प्रति नरम रवैया अपनाने के लिए लोगों के निशाने पर हैं।

 मौजूदा हालात को देखकर शायद मार्केल भी अपनी पुरानी राह पर कायम नहीं रह पाएं।

 रही बात फ्रांस की तो वहां के दक्षिणपंथी गुट के लोग भी अब खुलकर सामने आ रहे हैं।

 नेशनल फ्रंट के नेता मैरीन ली पेन ने यह मांग उठाई है कि फ्रांस की सरकार अपनी सीमाओं की फिर से नाकेबंदी करे और देश में जितने भी इस्लामिक संगठन सक्रिय हैं उन पर पाबंदी लगा दी जाए।

 ली का शरणार्थी और दूसरे देशों से फ्रांस की नागरिकता लेने वाले नागरिकों के प्रति हमेशा से कड़ा रुख रहा है लेकिन इस बार वे कहीं ज्यादा तल्ख हैं।

 उन्होंने यह भी मांग उठाई है कि वैसे धार्मिक स्थल जो कथित तौर पर ही सही, कट्टरता को बढ़ावा देते हैं, बंद कर दिए जाएं।

 इतना ही नहीं, अभी तक जिन शरणार्र्थियों को वहां शरण दी गई है उन्हें भी बाहर का रास्ता दिखा दिया जाए।

 उन्होंने वैसे फ्रांसीसी मुस्लिम नागरिकों को भी, जिन्होंने दोहरी नागरिकता ले रखी है और अपने पुराने देश की पहचान अभी तक बरकरार रखे हुए हैं, देश से निकालने की मांग रखी है।

 उनकी मांग को ठुकरा भले दिया जाए लेकिन इससे इनकार नहीं किया जा सकता है कि फ्रांस के हजारों आम लोग ऐसी सोच रखते हैं।

, सवाल है कि क्या यह संभव है।

 कतई नहीं।

 फ्रांस में आज 50 लाख मुस्लिम रहते हैं।

 वे कहीं और भेजे ही नहीं जा सकते लेकिन कुल आबादी का दस फीसद भी अगर उन्हें भेजने की सोच रखता है तो फिर समाज में विखंडन होना तय है।

 यह भी नहीं भूला जा सकता कि यूरोप के अधिकांश देश अभी कुछ ही दिनों पहले मंदी की मार झेल रहे थे।

 मंदी की आशंका के बादल अभी भी आसमान में हैं।

 लोगों में आर्थिक मोर्चे पर भी आशंका है।

 सामाजिक और राजनीतिक मोर्चे पर भी ऐसे हाल बने तो समस्या गंभीरतर हो जाएगी।

 फिर इन सारे बिंदुओं का आकलन कर आईएस या इस जैसे अन्य आतंकवादी संगठन भी इन देशों में अपने पांव जमाने की जुगत में होंगे।

 एक बार उन्हें जड़ें जमाने का मौका मिल गया तो फिर यूरोपीय सरकारों के लिए उनसे निबटना काफी कठिन हो जाएगा।

 इन स्थितियों में आईएस के खिलाफ एकजुट होकर लड़ाई की जानी चाहिए।

 संयुक्त राष्ट्र सुरक्षा परिषद में आईएस पर हमलों के लिए फ्रांस द्वारा पेश प्रस्ताव का सर्वसम्मति से पारित हो जाना सकारात्मक है।

 इसमें सभी देशों से इस्लामिक स्टेट और अन्य आतंकी समूहों को हमले करने से रोकने के लिए अपने प्रयास दोगुने करने और इस दिशा में समन्वित सहयोग करने की बात की गई है।

 यहां यह बात भी याद रखनी चाहिए कि हाल में जब रूस के विमान पर हमला हुआ था तो इस तरह से सभी देश सामने नहीं आए थे।

 यकीनन आतंकवाद प्रभावित देशों को अलग-अलग श्रेणियों में नहीं बांटा जा सकता।

 हमें पेरिस पर हुए हमलों के पीछे की वजह जाननी होगी।

 यह गलत नीतियों को अपनाने का नतीजा है जिसकी जड़ें 2003 में इराक पर हुए अमेरिकी हमले से जुड़ी हैं।

, इस हमले ने पश्चिमी एशिया क्षेत्र में कई अलग-अलग प्रकार के गुट पैदा कर दिए, जिन्हें बाद में भी कई देशों ने सींचा।

 सऊदी अरब, तुर्की, ईरान, कतर, सीरिया जैसे देशों ने अपनी-अपनी अलग नीतियां अपनाई।

 कइयों ने तो इस्लामिक स्टेट के उदय को समर्थन दिया।

 सीरिया जो इस्लामिक स्टेट का गढ़ है, वहां भी पश्चिमी देशों के इंटरेस्ट अलग-अलग हैं।

 सीरिया के मुद्दे पर जिस तरह से अमेरिका और रूस में टकराव है, वह दुनिया की शांति के लिए नुकसानदेह है।

 आतंकवाद के खिलाफ बड़े देशों की अलग-अलग नीतियां अलगाववादियों-आतंकियों के लिए अनुकूल हैं।

 ऐसे हालात में ही आईएस ने सीरिया में अपनी ताकत बढ़ाई।

 यह ताकत इतनी बढ़ चुकी है कि निकट भविष्य में आतंकवाद के असर से शायद ही अछूता रहे।

 अच्छी बात यह है कि दुनिया के देश पेरिस हमले के बाद संजीदा और सतर्क हैं।

 वे इस बात के लिए बेचैन दिख रहे हैं कि क्या किया जाए कि ऐसे धमाके और गोलीबारी न हो जो थोड़े-थोड़े अंतराल पर निरंतर हो रही है।

, सौजन्य :-राष्ट्रीय सहारा , 24.11.2015,उदय भास्कर (रक्षा मामलों के विशेषज्ञ हैं)।

