चुनाव विकास के एजेंडे पर लड़ना ही बेहतर होगा (दैनिक भास्कर)।

इसे संयोग ही कह सकते हैं कि उत्तर प्रदेश में जब चुनाव दहलीज पर हैं, तो तीन तलाक के मामले पर अदालती सुनवाई के बहाने यह मामला चर्चा में आ गया और फिर समान नागरिक संहिता तक पहुंच गया।

 इसे चुनाव को देखते हुए भाजपा का ध्रुवीकरण का प्रयास माना गया।

 फिर अयोध्या में रामायण संग्रहालय की चर्चा चली तो ध्रुवीकरण के प्रयास की आशंका पुष्ट होने लगी।

केंद्रीय सूचना प्रसारण मंत्री वेंकैया नायडू ने तर्कपूर्ण ढंग से तीन तलाक के मुद्‌दे पर दलीलें रखकर चर्चा को आगे बढ़ाया तो मुस्लिम पर्सनल लॉ ने विधि आयोग द्वारा जारी प्रश्नावली का बहिष्कार किया।

 उसके पीछे समान नागरिक संहिता को पिछले दरवाजे से लाने की आशंका ही थी।

 लेकिन अब उन्हीं नायडू ने कहा है कि सरकार की ऐसी कोई मंशा नहीं है और न भाजपा तीन तलाक, समान नागरिक संहिता और राम मंदिर जैसे मुद्‌दों को चुनाव में भुनाने का इरादा रखती है।

 उन्होंंने कहा कि विकास का एजेंडा ही पार्टी का अब भी मुख्य मुद्‌दा है अौर उत्तर प्रदेश का चुनाव भी उसी पर लड़ा जाएगा।

 उन्होंने एक दलील यह दी है कि तीन तलाक के मुद्‌दे को धार्मिक चश्मे से न देखा जाए, बल्कि यह तो लैंगिक समानता का संवेदनशील मुद्‌दा है।

अगर नायडू यह कह रहे हैं कि समान नागरिक संहिता व्यापक सहमति का मसला है और इसके बिना इस पर आगे नहीं बढ़ा जा सकता, तो उनका यह कहना एकदम जायज है।

 भारत जैसे व्यापक विविधता वाले देश में इस तरह के बदलाव अाम सहमति के जरिये ही हो सकते हैं।

 जब जीएसटी जैसे समान व्यापारिक कानून को पूरे देश में लागू करने में इतनी दिक्कतें आईं और अब भी आ रही हैं, तो व्यक्तिगत धार्मिक कानूनों में बदलाव तो भावनात्मक मुद्‌दा है और जिस पर सार्वजनिक चर्चा के भटकने और सांप्रदायिक रूप लेने की आशंका अधिक होती है।

दुनिया में बदलाव और आर्थिक उदारता आने के साथ लोगों में बदलाव की तैयारी तो नज़र आने लगी है, वरना इन मुद्‌दों पर जितनी चर्चा पिछले दिनों हुई है, वैसा पूर्व में संभव नहीं होता था।

 लेकिन इस सकारात्मक मनोस्थिति को परिणाम तक ले जाना है, तो इसे अपनी गति से परिपक्व व फलीभूत होने का मौका देना होगा।

 ऐसे मामले में प्रयासों पर ज्यादा जोर देने का नतीजा विरोध में ही निकलता है।

 उम्मीद है नायडू जो कह रहे हैं, वही सरकार की भी नीति है।

, सौजन्य – दैनिक भास्कर, 28-10-2016।

