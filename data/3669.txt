महबूबा के बयान से राजनीति गर्माई (दैनिक जागरण)।

जम्मू-कश्मीर को अनुच्छेद 370 के तहत मिले विशेष दर्जे का विरोध करने वालों को राष्ट्रविरोधी करार दिए जाने के मुख्यमंत्री महबूबा मुफ्ती के बयान से राजनीति गर्माना स्वाभाविक है।

 इस बयान के बाद घटक दल भाजपा नेताओं की खामोशी ने भी विपक्षी दल कांग्रेस और नेशनल कांफ्रेंस को यह मौका दे दिया कि भाजपा अपना रुख स्पष्ट करे कि क्या उनके कद्दावर नेता राष्ट्रविरोधी हैं।

 अगर भाजपा विधायक महबूबा के बयान का समय रहते विरोध करते तो स्थिति संभल सकती थी।

 इससे तो लगता है कि भाजपा विधायक श्यामा प्रसाद मुखर्जी के उस बलिदान को भूल गए, जिन्होंने धारा 370 का विरोध ही नहीं किया बल्कि अपनी जान तक दे दी थी।

 उनका मानना था कि एक देश के दो संविधान, दो प्रधानमंत्री और दो झंडे नहीं हो सकते।

 देश की एकता और अखंडता के लिए एक देश में दो विधान, दो प्रधान और दो निशान की खिलाफत करने वाली मुखर्जी की विचारधारा को भाजपा नेताओं द्वारा इस तरह झुठला दिया जाना देशवासियों की भावनाओं को आहत करता है।

 इससे तो उल्टे विपक्षी दल नेशनल कांफ्रेंस और कांग्रेस को राजनीतिक रोटियां सेंकने का मौका मिल गया, जिसका नतीजा यह हुआ कि दो दिनों से सदन की कार्रवाई नहीं चली और स्पीकर ने विधानसभा की कार्यवाही निर्धारित समय से छह दिन पहले ही अनिश्चितकाल के लिए समाप्त कर दी।

 सबसे बड़े विपक्षी दल मौके का फायदा उठाते हुए भाजपा से अपनी स्थिति स्पष्ट करने पर अड़ा रहा कि वे यह बताएं कि क्या श्यामा प्रसाद मुखर्जी, प्रधानमंत्री नरेंद्र मोदी और आरएसएस के नेता देशद्रोही है।

 नेशनल कांफ्रेंस राज्य को मिले 370 के विशेष दर्जे को और मजबूत करने की विचारधारा रखती है।

 कांग्रेस नेता भी भाजपा से धारा 370 को लेकर अपनी स्थिति स्पष्ट करने पर अड़े हुए हैं।

 उनकी बात में भी तर्क है कि क्या प्रदेश भाजपा अपनी विचारधारा से भटक तो नहीं गई।

 यह दीगर बात है कि भाजपा, पीडीपी व अन्य पार्टियों का अपना एजेंडा है, लेकिन घटक दल की अगुवाई कर रहीं मुख्यमंत्री महबूबा को भी इस तरह के राष्ट्रविरोधी बयानों से दूर रहना चाहिए।

 मुख्यमंत्री इस तरह के बयान देंगी तो अलगाववादी नेताओं और उनमें क्या फर्क रह जाएगा।

 बजाए विधानसभा में दिए गए बयान पर स्पष्टीकरण देने के उनका श्रीनगर चले जाना राजनीतिक दलों में चल रही खींचतान को और हवा देगा।

 स्थानीय संपादकीय : जम्मू-कश्मीर , सौजन्य- दैनिक जागरण।

