जागरूकता भी जरूरी (दैनिक जागरण)।

राज्य सरकार ने सभी उद्योगों, कंपनियों, दुकानों एवं अन्य प्रतिष्ठानों को निर्देश दिया है कि वे नकद भुगतान नहीं करें।

 सभी कामगारों के वेतन का भुगतान चेक अथवा उनके बैंक खाते के माध्यम से ही करना होगा।

 इसका लाभ न केवल कामगारों को होगा बल्कि इससे उन नियोजकों पर नकेल भी कसेगा जो कामगारों को न्यूनतम मजदूरी भी नहीं देते।

 प्रतिष्ठानों के उस कृत्य पर भी रोक लगेगी, जिसके तहत वे कागज पर मजदूरों को अधिक वेतन दिखाते हैं, लेकिन वास्तविकता में कम वेतन देते हैं।

 अब ऐसा करने वाले उद्योगों-प्रतिष्ठानों के विरुद्ध पांच सौ रुपये का दंड या छह माह की सजा हो सकती है।

 सरकार का यह प्रयास तभी सफल हो सकता है जब इसे लेकर नियोजकों और कामगारों में जागरूकता हो।

 सबसे महत्वपूर्ण इस आदेश का पालन कराना है।

 सच्चाई यह है कि कई ऐसे कानून पहले से लागू हैं, लेकिन उनका अनुपालन नहीं होता।

 श्रम क्षेत्र में ही ऐसे कानूनों की भरमार है।

 इनके अनुपालन की जिम्मेदारी श्रम प्रवर्तन पदाधिकारियों की है, लेकिन राज्य में इसके अधिकांश पद रिक्त हैं।

 जो पदाधिकारी कार्यरत हैं, उनके द्वारा इसे कठोरता से लागू करवाने की जरूरत है।

 सूचना तकनीक का उपयोग कर सभी प्रतिष्ठानों में वेतन भुगतान की पारदर्शी व्यवस्था शुरू करने की भी जरूरत है।

 इसमें बैंकर्स समिति से भी सहयोग लिया जा सकता है।

 इसकी राज्य स्तर पर कड़ी मॉनीटङ्क्षरग भी होनी चाहिए।

 इसपर भी विचार होना चाहिए कि इस कानून का अनुपालन नहीं करने पर मिलने वाला दंड पर्याप्त है या नहीं।

हालांकि राज्य सरकार ने अभियान चलाकर पहले ही लाखों कामगारों का बैंक खाता खुलवाया है।

 जिन कामगारों का खाता नहीं खुला है उनकी पहचान कर उन्हें भी इस दायरे में लाने की जरूरत है।

 सरकार अभी लगभग 8.50 लाख कामगारों का बैंक खाता खुलवाने का दावा कर रही है, जबकि कामगारों की संख्या इससे दस गुणा से भी अधिक हो सकती है।

 इसे लेकर भी नियोजकों और कामगारों के बीच जागरूकता अभियान चलाने की आवश्यकता है।

 राज्य सरकार ने पहले से ही कानून बनाकर एक हजार से कम कामगारों वाले प्रतिष्ठानों को सात तारीख तथा इससे अधिक कामगार वाले प्रतिष्ठानों को 10 तारीख तक वेतन का भुगतान करना अनिवार्य किया है, लेकिन अब भी कई प्रतिष्ठानों में यह लागू नहीं होता।

 राजधानी रांची में भी ऐसे कई प्रतिष्ठान हो सकते हैं।

 आवश्यकता इस बात की है कि श्रम सुधारों को धरातल पर उतारा जाए ताकि श्रमिकों का कल्याण हो।

 स्थानीय संपादकीय : झारखंड , सौजन्य- दैनिक जागरण।

