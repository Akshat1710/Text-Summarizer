राजशाही की विदाई, नए युग में प्रवेश(प्रवीण चन्द्र छाबड़ा) (पत्रिका)।

राजस्थान दिवस आज : छोटी- बड़ी इक्कीस रियासतों वाली राजशाही को विदा कर नए राजस्थान का निर्माण सचमुच काफी चुनौती वाला काम था।

 ब्रिटिश काल के राजपूताना से लेकर राजस्थान के अस्तित्व में आने तक के दौर में इन चुनौतियां से कैसे निपटा गया, इसका ब्यौरा देता यह आलेख:, तीस मार्च 1949 को छोटी-बड़ी 21 रियासतों में बसी डेढ़ करोड़ की आबादी ने राजशाही को विदा कर नए युग में प्रवेश किया।

 भारत स्वाधीनता अधिनियम के तहत सत्ता हस्तांतरण के पूर्व आज का राजस्थान ब्रिटिश काल में ‘राजपूताना’ नाम से जाना जाता था।

 तब इसकी रियासतें चार एजेंसियों में विभाजित थीं।

 इन पर नियंत्रण के लिए हर एजेंसी का सर्वोच्च अधिकारी रेजीडेंट था।

 रियासतों के विलीनीकरण से राजस्थान संघ के निर्माण के बाद पांच कमिश्नरियों में बदल दिया गया।

, तब जयपुर, जोधपुर, उदयपुर, बीकानेर व कोटा संभाग बने।

 रियासती काल में एजेंटों की मंशा के अनुरूप हाकिम नियुक्त किए जाने लगे।

 इनका काम जनता को दबाए रखना था।

 हर रियासत का शासक अपनी सीमा में स्वामी होकर ‘अन्नदाता’ बने हुए थे।

 कतिपय बड़ी रियासतों की अपनी मुद्रा थी, अलग टकसाल थी।

 रियासतों की अपनी डाक-सेवा, सेना, स्टाम्प, रेलवे, न्यायालय आदि के अलावा विधि-विधान, राजभाषा थी।

 राजकीय भाषा में अधिकतर उर्दू का प्रयोग होता था।

, चैत्र शुक्ल प्रतिपदा को बनी राजस्थान में हीरालाल शास्त्री की अगुवाई में पहली सरकार रामनवमी, 7 अप्रेल को गठित हुई।

 इस सरकार के समक्ष सबसे बड़ी चुनौती छोटी-बड़ी रियासतों के प्रशासनिक तंत्र के एकीकरण के साथ राजाओं की संपत्ति व उनके वर्चस्व आदि का भी था।

 रियासतों की अंतरराज्यीय सीमा तथा चुंगी कर हटा कर उनके अलग अस्तित्व को समाप्त कर दिया गया।

 प्रचलित मुद्रा, स्टाम्प, डाक टिकट आदि तत्काल प्रभाव से राजकोष में जमा कराई गई।

, जागीरी व्यवस्था होने से छोटे-बड़े सामंत अपने अधिकारों में राजस्व वसूल के साथ लाग-बाग तथा दस्तूरियां भी वसूल करते थे।

 इन सबसे मुक्ति दिलाने का दायित्व सबसे बड़ा था।

 विलीन हुई रियासतों में सर्वोच्च न्यायाधिकार राजा में निहित था।

 कुछ बड़ी रियासतों ने अपने पक्ष में उच्च न्यायालय स्थापित किए हुए थे।

 उनकी अपीलें संघ न्यायालय और प्रिवि कौंसिल में होती थी।

 29 अगस्त 1949 को जोधपुर में एकीकृत उच्च न्यायालय का उद्घाटन राज प्रमुख महाराजा सवाई मानसिंह ने किया।

, उच्च न्यायालय के पहले मुख्य न्यायाधीश कैलाशनाथ वांचू नियुक्त किए गए।

 उन सभी राज्यों जयपुर, उदयपुर, कोटा व बीकानेर में उच्च न्यायालयों को अपने क्षेत्र के शेष रहे न्यायिक कार्यों को पूरा करने के लिए बेंच का प्रावधान किया गया।

 बाद में केवल राजधानी जयपुर में ही बेंच रहने दी गई, जो 1959 में हटाई गई।

 एक नवम्बर 1949 को विशेष अध्यादेश द्वारा राजस्व बोर्ड की स्थापना की गई, जिसमें अध्यक्ष के साथ दो सदस्य रखे गए।

 राजस्थान में सार्वजनिक सुरक्षा अध्यादेश 1949, राजस्थान एक्साइज एक्ट 1950, राजस्थान अफीम एक्ट 1950 के अलावा वन संरक्षण, काश्तकार संरक्षण, भूमि विभाजन, राजस्थान भत्ता, राजस्थान विश्वविद्यालय आदि के अध्यादेश व एक्ट लाए गए।

 विलीन हुई बड़ी रियासतों की अपनी संगठित सेनाएं थीं।

, स्वतंत्रता के बाद राजस्थानी सेना ने कश्मीर मोर्चे तथा हैदराबाद में की गई सैनिक कार्यवाही में प्रमुख रूप से भाग लिया।

 संयुक्त राजस्थान के निर्माण के बाद सेनाओं का एकीकरण कर राजप्रमुख महाराजा सवाई मानसिंह को सर्वोच्च सेनापति बनाया गया।

 उन्होंने राजस्थानी सीमावर्ती क्षेत्रों का निरीक्षण किया तथा प्रमुख सैनिक स्थानों का भी दौरा किया।

 रियासतों का अपना कोई विश्वविद्यालय नहीं होने से 1929 में भारत सरकार के तत्वावधान में हाई स्कूल व इंटर के लिए अजमेर में बोर्ड ही एकमात्र शिक्षा का केंद्र था।

, डिग्री कॉलेजों का सम्बंध आगरा विश्वविद्यालय के साथ रहा।

 अग्रिम अध्ययन के लिए रियासतों के छात्रों का प्रवेश बनारस हिन्दू विश्वविद्यालय में भी होने लगा।

 1941 में अजमेर बोर्ड को विश्वविद्यालय बनाने का प्रस्ताव द्वितीय महायुद्ध के कारण वायसराय ने स्थगित कर दिया था।

 बाद में जयपुर राज्य के तत्कालीन प्रधानमंत्री मिर्जा इस्माइल ने जयपुर में विश्वविद्यालय स्थापना की योजना प्रस्तुत की।

, जयपुर के प्रधानमंत्री रहे सर वी.टी. कृष्णमाचारी ने विश्वविद्यालय के काम को आगे बढ़ाया और राजस्थान के राजाओं से सहमति प्राप्त कर 1947 में राजपूताना विश्वविद्यालय का सृजन किया।

 1952-53 तक राजस्थान में 8 स्नातक कॉलेज, 20 इंटर कॉलेज, 113 हाई स्कूल, 540 मिडिल स्कूल तथा 3540 प्राथमिक शालाएं स्थापित हो गई थीं।

 राजस्थान में पढ़े-लिखों की संख्या केवल 8 प्रतिशत थी।

 5 मई 1949 को जन स्वास्थ्य के लिए चिकित्सा विभाग कायम किया गया।

 रियासतों में बड़े अस्पतालों तथा गांवों में औषधालयों को मिलाकर कुल 330 चिकित्सालय थे।

, पुनर्गठित विभाग के प्रथम इंस्पेक्टर जनरल तथा निदेशक डॉ. राजमल कासलीवाल नियुक्त किए गए, वे आजाद हिंद फौज में नेताजी सुभाष चंद्र बोस के निजी चिकित्सक रहे थे।

 मेडिकल कॉलेज जयपुर में बन चुका था।

 जयपुर में 500 शैय्याओं के सवाई मानसिंह अस्पताल के अलावा जनाना अस्पताल, मानसिक चिकित्सालय व सेनिटोरियम भी बन चुका था।

 बड़ी रियासतों में कुल बड़े बीस अस्पताल थे।

, राजस्थान में आयकर का प्रावधान सबसे पहले 8 अप्रेल 1950 में लागू किया गया।

 वर्ष 1951-52 में कुल 17 हजार करदाता थे।

 राजस्थान में 24 जनवरी 1954 को राजस्थान लॉज अडप्टेशन ऑर्डिनेंस द्वारा सारे राज्य में एक समान श्रम कानून लागू कर दिया गया।

 राजस्थान के निर्माण के समय राज्य में कुल कारें-बसें, मोटर साइकिल ट्रैक्टर्स आदि मिलाकर साढ़े दस हजार थीं।

, सौजन्य- पत्रिका।

