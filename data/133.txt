हरियाली की कीमत पर कंक्रीट के जंगल (दैनिक ट्रिब्यून)।

रिज़वान निज़ामुद्दीन अंसारी।

दरअसल विकास के अर्थ बहुआयामी धारणाओं से जुड़ते हैं लेकिन वर्तमान युग में यह धारणा एक छोटे से दायरे में सिमटकर रह गयी है।

 इतना ही नहीं, विकास की एक परिवर्तित परिभाषा से भी रूबरू कराए जाने का प्रयास किया जा रहा है।

 विश्व बैंक की मानें तो स्वास्थ्य, शिक्षा, बिजली, पानी वगैरह जैसी मूलभूत सुविधाएं समान रूप से नागरिकों को उपलब्ध कराना ही विकास है।

वास्तव में, विकास का उद्देश्य मानव के जीवन स्तर को बेहतर करना ही होता है, लेकिन उसके मूल में प्रकृति का भी साथ होता है।

 अगर हमारा पर्यावरण स्वच्छ रहेगा तभी हमारा स्वास्थ्य भी बेहतर रहेगा।

 लेकिन बदकिस्मती से भारत में विकास की जो अवधारणा है, उसमें प्रकृति कहीं भी नहीं है।

 दरअसल हमारे यहां कंक्रीट से बनी सड़कें और बहुमंजिला इमारतों को ही विकास समझा जाता है।

 गैर सरकारी संस्था इंडिया स्पेंड के मुताबिक भारत के शहरों में गर्मी का प्रकोप लगातार बढ़ता जा रहा है।

यदि प्रमुख शहरों के वनाच्छादन और निर्माण क्षेत्र पर आधारित एक रिपोर्ट का विश्लेषण करें तो चौंकाने वाले तथ्य सामने आते हैं।

 अहमदाबाद में पिछले बीस वर्षों में वनाच्छादन 46 फीसदी से घटकर 24 फीसदी रह गया है जबकि निर्माण क्षेत्र में 132 फीसदी की वृद्धि हुई है।

 वहां 2030 तक वनस्पतियों के लिए मात्र तीन फीसदी जगह बचेगी।

 कोलकाता की बात करें तो पिछले बीस वर्षों में वनाच्छादन 23.4 फीसदी से गिरकर 7.3 फीसदी ही रह गया है, जबकि निर्माण क्षेत्र में 190 फीसदी का इजाफा दर्ज किया गया है।

 वर्ष 2030 तक यहां के कुल क्षेत्रफल का मात्र 3.37 फीसदी हिस्सा ही वनस्पतियों के क्षेत्र के रूप में रह जाएगा।

 भोपाल में पिछले 22 वर्षों में वनाच्छादन 66 फीसदी से घटकर 22 फीसदी रह गया है और 2020 तक यह नौ फीसदी रह जाएगा।

मध्य प्रदेश अभी भी अधिकतम वनाच्छादन वाला राज्य है।

 राजधानी दिल्ली में भी वनाच्छादन का हिस्सा मात्र 5.73 फीसदी है और यही कारण है कि दिल्ली सरकार को उच्च न्यायालय की फटकार भी सुननी पड़ी थी।

 दरअसल स्मार्ट शहरों को हमने कंक्रीट का शहर मान लिया है।

 इन शहरों में शिक्षा, बेहतर जलवायु , शुद्ध वायु आदि की अनदेखी बदस्तूर जारी है जबकि चौड़ी और पक्की सड़कें, बहुमंजिला इमारतें और कंक्रीट से बने अनेक पुलों पर ही जोर दिया जाने लगा है।

 कारण साफ है कि ऐसे निर्माण कार्यों को ही लोग विकास समझने लगे हैं।

 लेकिन वे इस चकाचौंध में अपनी और आने वाली पीढ़ी के बेहतर स्वास्थ्य और जीवन-सुरक्षा को नजरअंदाज कर जाते हैं।

यही सूरत-ए-हाल गांवों में भी देखने को मिल रहा है।

 ग्रामीण क्षेत्रों में पक्के मकानों और पक्की सड़कों के ज्यादा होने से उसे विकसित गांव की संज्ञा दे दी जाती है।

 दरअसल, बहुमंजिला इमारतें और पक्की सड़कों में बदस्तूर वृद्धि से कंक्रीट से निर्मित सतहों के क्षेत्रफल में वृद्धि होती जाती है, जिससे सूर्य की किरणों की परावर्तन दर बढ़ जाती है।

 जिसके फलस्वरूप वायुमंडल का तापमान बढ़ने लगता है और अप्रत्याशित रूप से हमें ज्यादा गर्मी का एहसास होता है।

हमारी सरकार को समझना होगा कि विकसित देशों ने विकास और पर्यावरण में एक बेहतर संतुलन बनाए रखा है जबकि भारत जैसे देश विकास के इस खेल में जमीन पर कंक्रीट की परतें बिछा रहे हैं, जिसका नतीजा है तापमान में वृद्धि।

 यही कारण है कि गर्मियां ज्यादा गर्म और ठंड और ज्यादा हो रही है।

 हमारी समस्या यह है कि हम पश्चिम से जीवनशैली तो सीखते हैं लेकिन विकास मॉडल नहीं अपनाते।

 हमें फ्रांस और ब्रिटेन जैसे देशों के उस विकास मॉडल को अपनाने की जरूरत है, जिसमें प्रकृति की सुरक्षा का भी पूरा ख्याल रखा गया है।

दरअसल गांवों या छोटे शहरों में मूलभूत सुविधाओं के साथ-साथ रोजगार की कमी होती है।

 लिहाजा लोग बेहतर सुविधा और रोजगार की तलाश में बड़े शहरों की ओर रुख करते हैं।

 इसका प्रभाव ये हो रहा है कि गांवों की आबादी लगातार कम हो रही है।

 2011 की जनगणना के मुताबिक केवल 4682 गांव ऐसे हैं, जिनकी आबादी दस हजार या उससे ऊपर है, इसलिए सरकार इन पर तवज्जो नहीं देती।

 पलायन के कारण शहरों की आबादी लगातार बढ़ती जा रही है।

 इसलिए इनकी सुविधाओं को ध्यान में रखकर कंक्रीट के खंभों पर फ्लाईओवर और मेट्रो की पटरियों के जाल बिछाए जाते हैं।

जाहिर है प्राकृतिक जंगल की जगह कंक्रीट और कोलतार के मानव निर्मित जंगल ले लेते हैं।

 लिहाजा यह प्रवृत्ति एक भयावह शक्ल अख्तियार करती जा रही है जो भविष्य में किसी तबाही का संकेत है।

 सवाल है कि क्या विकास की असली कसौटी यही है।

 यदि जवाब हां में है, तो यह विकास का बेहद खतरनाक स्वरूप है।

, सौजन्य- दैनिक ट्रिब्यून।

