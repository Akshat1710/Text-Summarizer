सियासी साजिशें और सीबीआई (अमर उजाला)।

केन्द्रीय जांच ब्यूरो (सीबीआई) फिर से सुर्खियों में है।

 इस बार वजह काफी संगीन है।

 गृह मंत्रालय के अवर सचिव आरवीएस मणि ने एक हालिया बयान में कहा है कि सीबीआई के एक अफसर ने उन्हें जलती हुई सिगरेट से दाग-दागकर यातनाएं दी।

 एजेंसी चाहती थी कि इशरत जहां की पुलिस एनकाउंटर में मौत के मामले में वह अपने शपथ पत्र में यहां कहें कि इंटेलिजेंस ब्यूरो (आईबी) के इनपुट विश्वसनीय नहीं हैं।

 मणि का कहना है कि तत्कालीन यूपीए सरकार आईबी के उस अधिकारी के खिलाफ आरोप पत्र दाखिल करना चाहती थी, जिसने इस आशय के इनपुट दिए थे कि इशरत लश्कर-ए तैयबा की सदस्य थी और गुजरात के तत्कालीन मुख्यमंत्री नरेंद्र मोदी की हत्या की साजिश का हिस्सा थी।

 कहा जा रहा है कि यह सब नरेंद्र मोदी को प्रधानमंत्री पद की दावेदारी से रोकने के लिए किया गया था।

, सियासी साजिशों में सीबीआई की भागीदारी कोई नई बात नहीं है।

 सीबीआई एक पुलिस संगठन है, जिस पर गंभीर अपराधों के, खासकर मंत्रियों और उच्चाधिकारियों के भ्रष्टाचार के आरोपों की जांच का जिम्मा होता है।

 उसकी कार्यप्रणाली का यही पहलू उसे राजनीतिक प्रभाव के प्रति कमजोर बनाता है।

 यह वही सीबीआई थी, जिसने झारखंड मुक्ति मोर्चा रिश्वत कांड में दिल्ली हाई कोर्ट द्वारा झामुमो नेताओं और पी वी नरसिंह राव को दोषमुक्त कर दिए जाने के खिलाफ सुप्रीम कोर्ट में अपील करना मुनासिब नहीं समझा और 90 दिन की समय-सीमा को बीत जाने दिया।

, जिन्होंने सीबीआई को करीब से देखा है, उनके लिए इसमें आश्चर्य की कोई बात नहीं है।

 सीबीआई को सौंपे जाने वाले मामलों की शुरुआत बहुत धमाकेदार होती है।

 वे कुछ दिन सुर्खियों में बने भी रहते हैं।

 फिर वे या तो फुस्स हो जाते हैं या फिर अदालती भूलभुलैया में खोकर और आम जनता की याददाश्त से ओझल होकर वर्षों घिसटते रहते हैं।

 हुक्मरानों द्वारा सीबीआई को राजनीतिक विरोधियों से हिसाब-किताब बराबर करने के औजार के रूप में इस्तेमाल करते हुए साढ़े तीन दशक से अधिक अरसा बीत चुका है।

 इसकी शुरुआत आपातकाल से हुई।

 इस दौरान एक दिन मेनका गांधी की मां अमतेश्वर आनंद की टेक्सटाइल कमिश्नर से कहा-सुनी हो गई।

 इस वाकये को चंद दिन ही हुए होंगे कि पूरे विभाग के खिलाफ सीबीआई ने मुकदमे दर्ज कर लिए।

 दस अफसर सलाखों के पीछे भेज दिए गए।

 इंदिरा गांधी को सीबीआई का इस्तेमाल करने की जरूरत इसलिए नहीं पड़ी कि उनके अधिकतर राजनीतिक विरोधी मीसा में पहले से ही बंद थे।

 केवल भूमिगत जॉर्ज फर्नांडीज की तलाश करने के लिए उन्हें सीबीआई को लगाना पड़ा।

 जॉर्ज पर रेल पटरियों को बम से उड़ाने की साजिश रचने का आरोप लगाया गया।

 1977 में जब मोरारजी देसाई प्रधानमंत्री बने, तो जॉर्ज के खिलाफ आपातकाल में दर्ज सभी मामले रफा-दफा हो गए और गांधी परिवार के खिलाफ तकरीबन एक दर्जन मामलों में जांच शुरू कर दी गई।

 छिपाई गई धनराशि का पता लगाने के लिए महरौली में गांधी परिवार का फार्महाउस भी खोद डाला गया।

 जनता पार्टी बमुश्किल ढाई साल सत्ता में रही।

 उस दौरान सीबीआई ने चार निदेशक देखे।

 बताया जाता है कि ऐसा तत्कालीन गृह मंत्री चरण सिंह के कारण हुआ, जो इंदिरा गांधी को जेल भेजने में सीबीआई की नाकामी से बहुत नाराज थे।

 वर्ष 1980 में जैसे ही इंदिरा गांधी वापस सत्ता में आईं, सारी जांच बंद हो गईं।

, अस्सी के दशक के अंत में, जब पूर्व प्रधानमंत्री राजीव गांधी पर बोफोर्स मामले में दबाव पड़ा, तो सीबीआई को कार्मिक मंत्रालय से हटाकर प्रधानमंत्री कार्यालय में ले आया गया।

 एजेंसी के तत्कालीन निदेशक मोहन कात्रे ने बोफोर्स मामले की जांच खुद अपने हाथों में ले ली।

 इस सिलसिले में उन्होंने स्वीडन और स्विट्जरलैंड के अनेक चक्कर लगाए।

 कात्रे को सेवावृद्धियां भी मिलीं।

, अरुण मुखर्जी राजीव गांधी के प्रधानमंत्रित्व काल के अंतिम सीबीआई निदेशक थे, जिन्हें विश्वनाथ प्रताप सिंह के गद्दी संभालते ही महीने भर में बाहर का दरवाजा दिखा दिया गया।

 कहा गया कि राजीव गांधी की मदद के लिए बोफोर्स मामले के साथ उन्होंने छेड़छाड़ की।

 मुखर्जी की जगह लाए गए निदेशक आर. शेखर ने एक पत्रकार वार्ता बुलाकर बोफोर्स मामले में प्राथमिकी दर्ज किए जाने की घोषणा की।

 जैन हवाला कांड याद है आपको।

 जैन बंधुओं की हवाला डायरियां चंद्रशेखर के प्रधानमंत्रित्व काल में बरामद हुई थीं।

 बताते हैं कि तत्कालीन निदेशक राजा विजय करण ने उन्हें प्रधानमंत्री के आदेश पर तिजोरी में बंद कर दिया था।

 पी. वी. नरसिंह राव के कार्यकाल में एक जनहित याचिका पर सुप्रीम कोर्ट के आदेश से ये डायरियां सार्वजनिक करनी पड़ीं।

 जैसे ही ये डायरियां सार्वजनिक हुईं, राव के पार्टी के भीतर और बाहर के सारे विरोधी ध्वस्त हो गए।

, राव के बाद आए देवगौड़ा।

 उन्होंने कर्नाटक कैडर के जोगिंदर सिंह को निदेशक पद के लिए चुना।

 देवगौड़ा की पार्टी के तत्कालीन अध्यक्ष लालू यादव पर चारा घोटाले के आरोप लगे और उन्होंने यह सोचकर मामला सीबीआई को सौंप दिया कि सरकार उन्हीं की पार्टी की थी।

 लेकिन तत्कालीन संयुक्त निदेशक यूएन बिस्वास ने ऐसा नहीं होने दिया।

 नतीजतन लालू की गिरफ्तारी तक हुई।

 सीबीआई ने इस दौरान तत्कालीन कांग्रेस अध्यक्ष सीताराम केसरी की संपत्ति और उनके निजी डॉक्टर तंवर की हत्या की भी जांच की।

 केसरी को लगा कि देवगौड़ा उन्हें उलझाना चाहते हैं।

 उन्होंने सरकार से समर्थन वापस ले लिया।

, सीबीआई छह साल तक सत्ता में रही वाजपेयी सरकार के भी काम आई।

 रक्षा सौदे में दलाली उजागर करने वाले तहलका के पत्रकारों को घेरने के साथ ही इसने कांग्रेस अध्यक्ष सोनिया गांधी के निजी सचिव विन्सेंट जॉर्ज के खिलाफ भी आय से अधिक संपत्ति रखने के मामले को उकेरा।

 इतना ही नहीं, राजग कार्यकाल में ही सीबीआई ने बाबरी मस्जिद ध्वंस मामले में लालकृष्ण आडवाणी, मुरली मनोहर जोशी, उमा भारती आदि नेताओं को क्लीन चिट दे दी।

 2014 के बाद सीबीआई क्या गुल खिलाती है, यह देखना अभी शेष है।

,  , सौजन्य:- अमर उजाला ,3.3.2016,रवींद्र दुबे(वरिष्ठ पत्रकार)।

