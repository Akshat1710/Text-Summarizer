फैसले से बदल सकती है पूरी राजनीति (हिन्दुस्तान)।

पांच सौ व हजार रुपये के नोट को वापस लेने का एनडीए सरकार का फैसला राजनीतिक अर्थों में काफी महत्वपूर्ण है।

 इससे नकली नोट तो खत्म होंगे ही, काले धन पर भी लगाम लगेगी।

 भारतीय अर्थव्यवस्था में अगर ये दोनों चीजें खत्म हो जाएं, तो चुनाव भी इससे काफी हद तक प्रभावित होगा।

 अपने देश में चुनाव के दरम्यान काफी पैसा इधर से उधर होता रहा है।

 हालांकि निर्वाचन आयोग ने इस पर रोक लगाई थी और इसकी सीमा ढाई लाख तय कर दी थी।

 इसका मतलब यह था कि इस रकम से अधिक नगद लेकर चलना गैर-कानूनी था।

, तमिलनाडु के चुनाव में इसका असर दिखा भी, मगर गुजरात के चुनाव के दरम्यान इसके खिलाफ वहां के हाईकोर्ट में एक जनहित याचिका दायर कर दी गई।

 अदालत का फैसला निर्वाचन आयोग के खिलाफ गया और उसने इस सीमा को हटाने की बात कही।

 फिलहाल यह मामला सुप्रीम कोर्ट में विचाराधीन है।

 इस प्रसंग की चर्चा इसलिए की गई है, ताकि यह बताया जा सके कि चुनाव में नगद पैसे का इस्तेमाल बढ़ाने की चर्चा राजनीतिक हलकों में काफी दिनों से चल रही है।

 पहले जिस सीमा की बात कही गई थी, वह बेमानी होती है, इसलिए चुनावों में काला धन खूब प्रयोग होता है।

, कोई इस तर्क को सतही समझ सकता है कि अगर काला धन नहीं रहेगा, तो चुनाव में सफेद धन का इस्तेमाल शुरू हो जाएगा।

 मगर यह इतना सीधा मामला नहीं है।

 चुनाव में कितने पैसे खर्च होते हैं, इसका आम लोग महज अंदाजा लगा सकते हैं।

 असल पूंजी का तो उन महारथियों को पता है, जो चुनाव में जुटे होते हैं।

 अगर किसी दल या दलों को इसके बारे में पहले से ही अंदाजा लग गया हो, तो उन्हें इसका अनुचित फायदा हो सकता है।

 लेकिन इसे डंके की चोट पर नहीं कहा जा सकता।

 फिर भी उम्मीद यही है कि चुनाव अब और अधिक निष्पक्ष व ईमानदारी से लड़े जाएंगे।

, नीति के हिसाब के यह फैसला बिल्कुल सही माना जाएगा।

 सवाल बस, इसके क्रियान्वयन को लेकर है।

 इसका जवाब सरकार की मंशा पर निर्भर करता है।

 अगर उसकी मंशा देश से फर्जी नोट खत्म करने की है, तो इसका स्वागत होना चाहिए।

 संभव है कि इस राह में उसे कई मुश्किलें भी आएं, पर ईमानदार कोशिश उसे तमाम दिक्कतों से निकाल लेगी।

 मगर, उसकी मंशा में कोई खोट है, तो फिर यह निरर्थक प्रयास माना जाएगा।

, यह बताने की जरूरत नहीं है कि राजनीतिक तंत्र काले धन पर कितना निर्भर है।

 पैसे के इसी खेल की वजह से हमारे यहां विजय माल्या निर्विरोध राज्यसभा सदस्य चुने जाते हैं, तो अमेरिका के नए राष्ट्रपति डोनाल्ड ट्रंप बनते हैं।

 अगर राजनीति से पैसे का यह खेल खत्म हो जाए, तो स्वाभाविक रूप से राजनीतिक ढांचा भी बदल जाएगा।

 मगर कितना बदलेगा, इसके लिए फिलहाल इंतजार कीजिए कि यह प्रयास कितना सफल होता है।

, लेखक- जगदीप एस छोकर, पूर्व प्रोफेसर और डीन, आईआईएम, अहमदाबाद।

(ये लेखक के अपने विचार हैं)।

सौजन्य- हिन्दुस्तान, 10-11-2016.।

