मोबाइल टावर विकिरण पर भ्रम का आवरण (बिजनेस स्टैंडर्ड)।

टी वी रामचंद्रन।

सरकार विकिरण के बारे में भ्रांतियां दूर करने के लिए जागरूकता अभियान चला रही है, वहीं निहित स्वार्थी तत्त्व टावरों के बारे में गलत जानकारियां फैलाने में लगे हुए हैं।

 बता रहे हैं टी वी रामचंद्रन।

इन दिनों विभिन्न क्षेत्रों से संबंधित मिथ्या खबरों की वजह से तमाम विवाद खड़े हो रहे हैं।

 इन चर्चाओं से दूर सरकार मोबाइल टावरों से होने वाले विकिरण के हानिकारक होने संबंधी भ्रांतियों को दूर करने के लिए एक व्यापक अभियान चलाने में लगी हुई है।

 मोबाइल टावरों से निकलने वाले विकिरण के इंसानों के लिए नुकसानदायक होने का भ्रम करीब एक दशक तक लोगों के दिलो-दिमाग पर हावी रहा है।

 जब दशक भर पहले मीडिया में पहली बार यह रिपोर्ट आई थी कि मोबाइल टावरों के विद्युत-चुंबकीय क्षेत्र से होने वाला उत्सर्जन मानव स्वास्थ्य के लिए काफी हानिकारक है।

 अपर्याप्त जानकारी और निहित स्वार्थों के चलते इस धारणा को बल दिया गया।

 खेद की बात है कि इन 10 वर्षों में सरकार की तरफ से भी इस धारणा को दूर करने के लिए कोई ठोस कदम नहीं उठाया गया।

लेकिन इन टावरों से होने वाले विकिरण के बारे में फैले भ्रम को दूर करने और विद्युत-चुंबकीय उत्सर्जन के बारे में वैज्ञानिक तथ्यों के बारे में लोगों को शिक्षित करने के लिए सरकार ने जागरूकता अभियान शुरू कर दिया है।

 दूरसंचार मंत्रालय ने इस अभियान के पहले चरण में छह राज्यों की राजधानियों में दो दिवसीय कार्यशालाओं का आयोजन किया।

 इन कार्यशालाओं में खुद दूरसंचार विभाग के सचिव और उनके वरिष्ठ अधिकारियों ने प्रस्तुतीकरण दिए।

 देश के शीर्ष संस्थानों के विशेषज्ञों, डॉक्टरों, वैज्ञानिकों और विद्वानों ने भी कार्यशालाओं में संबंधित मुद्दों पर प्रस्तुतियां दी।

 हरेक कार्यशाला में उस राज्य के मुख्य सचिव भी शामिल हुए और चंडीगढ़ एवं गुवाहाटी में हुई कार्यशालाओं में तो आसपास के राज्यों के भी मुख्य सचिवों ने शिरकत की।

 संचार मंत्री (स्वतंत्र प्रभार) मनोज सिन्हा जयपुर कार्यशाला में खुद शरीक हुए थे।

 जयपुर में मोबाइल टावरों से विकिरण का मुद्दा काफी जोरशोर से उठता रहा है।

इनमें से हरेक कार्यशाला में विशेषज्ञों की प्रस्तुति के बाद एक घंटे तक लोगों को सवाल पूछने की छूट मिली।

 इस प्रश्नोत्तर सत्र में मंच पर आसीन नौ-दस विशेषज्ञ इस मामले से जुड़े तमाम पहलुओं पर लोगों की जिज्ञासाओं को शांत करने का प्रयास करते हैं।

 इन कार्यशालाओं का लोगों पर इस कदर असर देखने को मिला है कि वे यह पूछने के लिए मजबूर हो गए हैं कि आखिर पहले ऐसे आयोजन क्यों नहीं हुए हैं।

 कुछ लोगों ने कहा कि सरकार को दूसरी जगहों पर भी ऐसे लाभदायक कार्यक्रम आयोजित करने चाहिए।

 यहां तक कि विशेषज्ञों के जवाबों से संतुष्ट कुछ लोग तो मोबाइल नेटवर्क की गुणवत्ता बेहतर करने के लिए अधिक टावर लगाने की मांग करते भी दिखाई दिए।

इन कार्यशालाओं में शामिल होने वाले हरेक शख्स को सरकार की तरफ से ऐसी सूचना पुस्तिकाएं दी गईं जिनमें टावरों से होने वाले विद्युत-चुंबकीय विकिरण के दावे से संबंधित सारे वैज्ञानिक तथ्य सरल भाषा में पेश किए गए थे।

 इन कार्यशालाओं में राज्य सरकारों के अधिकारियों के अलावा नगर निगमों के आयुक्त और पार्षद, रिहायशी बस्ती कल्याण संघों के सदस्य, टावर लगने वाली जगहों के मालिक, डॉक्टर, शिक्षाविद और उद्योग जगत के भी प्रतिनिधि शामिल हुए हैं।

 खास तौर पर संबंधित राज्य के मुख्य सचिव और अन्य वरिष्ठ अधिकारियों की भागीदारी से यह संदेश मिला कि डिजिटल इंडिया के स्वप्न को साकार करने के लिए जरूरी ढांचा तैयार करने के लिए सरकार प्रतिबद्ध है और भविष्य में नए मोबाइल टावर भी लगाए जाएंगे।

 उदाहरण के लिए, जयपुर कार्यशाला में केंद्रीय मंत्री सिन्हा के अलावा राजस्थान के उद्योग मंत्री राजपाल सिंह शेखावत, सांसद राम चरण बोहरा, महापौर अशोक लाहोटी और मुख्य सचिव भी शामिल हुए।

 सभी लोगों ने एक स्वर में कहा कि गलत जानकारी के आधार पर बनी धारणाओं को तोडऩा निहायत ही जरूरी है ताकि डिजिटल ढांचे के सशक्त करने के लिए नए टावर लगाए।

जा सकें।

जागरूकता अभियान का पहला दौर पूरा हो जाने के बाद संचार मंत्रालय ने फरवरी में दूसरे दौर की शुरुआत कर दी है जिसमें कई छोटे शहरों और कस्बों में भी अपेक्षाकृत छोटी कार्यशालाएं आयोजित की गई हैं।

 उदयपुर, शिलांग, जोरहाट और हैदराबाद में कार्यशालाओं के साथ दूसरा दौर शुरू हो चुका है।

 अगले एक साल तक हर महीने ऐसी ही कई कार्यशालाओं के आयोजन की तैयारी है।

ऐसा नहीं है कि केवल संचार मंत्रालय ही टावरों के बारे में फैले भ्रम को दूर करने में लगा हुआ है।

 दूरसंचार क्षेत्र की नियामक संस्था ट्राई ने तो साल 2015 के आखिरी दिनों में ही ऐसी कोशिश शुरू कर दी थी।

 उस समय ट्राई ने मोबाइल टावरों से होने वाले विकिरण से जुड़ा सच प्रसारित करने के लिए बेंगलूरु, गुडग़ांव, पुणे और कोलकाता में जागरूकता कार्यक्रम चलाए थे।

 उसमें ट्राई की तरफ से प्रस्तुति के बाद दो घंटे का संवाद सत्र चला था।

 ट्राई ने मोबाइल टावरों से होने वाले विकिरण के बारे में सही जानकारियों से लैस विज्ञापन देश के 54 अखबारों में प्रकाशित कराए हैं।

 ट्राई अब भी मोबाइल उपभोक्ताओं तक सही जानकारी पहुंचाने की कोशिशें जारी रखे हुए है।

इस संदर्भ में बड़ा नीतिगत सवाल यह खड़ा होता है कि सरकार तो विकिरण के बारे में फैली भ्रांतियों को दूर करने के लिए जागरूकता अभियान चला रही है वहीं निहित स्वार्थी तत्त्व अब भी टावरों के बारे में गलत जानकारियां फैलाने में लगे हुए हैं।

 असलियत तो यह है कि टावरों से होने वाला विकिरण मोबाइल फोन से होने वाले विकिरण की तुलना में हजार गुना कम है।

 इसके अलावा विश्व स्वास्थ्य संगठन ने मोबाइल टावरों से विकिरण के बारे में जो मानक तय किए हुए हैं, उससे दस गुना अधिक सख्त मानक भारत में बनाए गए हैं।

 अपर्याप्त टावरों की वजह से देश के सकल घरेलू उत्पाद को हुए नुकसान के हिसाब से देखें तो यह सालाना कई हजार करोड़ रुपये तक हो सकता है।

सच तो यह है कि किसी भी तरह के ईमानदार संशय का स्वागत किया जाना चाहिए और सरकार को उसे दूर भी करना चाहिए लेकिन जानबूझकर किसी के खिलाफ झूठ और भ्रम फैलाने वालों पर दंडात्मक कार्रवाई भी होनी चाहिए।

 भारत की डिजिटल प्रगति के लिए ऐसा होना निहायत ही जरूरी है।

(लेखक आईईटी लंदन के मानद फेलो और ब्रॉडबैंड इंडिया फोरम के अध्यक्ष हैं)।

सौजन्य- बिजनेस स्टैंडर्ड।

