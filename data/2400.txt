आगाज अच्छा है (दैनिक ट्रिब्यून)।

अंजाम अमल पर निर्भर।

पंजाब मंत्रिमंडल ने अपनी पहली ही बैठक में जो जनहितैषी फैसले लिये हैं, वे सराहनीय और उम्मीद जगाने वाले हैं।

 कैप्टन अमरेंद्र सिंह के नेतृत्व वाली सरकार ने राज्य में वीआईपी व लालबत्ती कल्चर समाप्त करने, शराब व ड्रग माफिया पर नकेल कसने तथा भ्रष्टाचार को खत्म करने का साहसिक व फौरी फैसला लिया है।

 अतीत में, कांग्रेस व अकाली-भाजपा सरकारों की कार्य-संस्कृति विलंब से फैसले लेने की रही है।

 ऐसे में कैप्टन सरकार का बिना समय गंवाए ठोस फैसले लेना बताता है कि वे पंजाब की खुशहाली वापस लाना चाहते हैं।

 हर प्रकार की सब्सिडी, पेंशन व आटा-दाल स्कीमों का लाभ सीधे लाभार्थियों तक पहुंचाने से जहां बंदरबांट पर अंकुश लगेगा वहीं इंस्पेक्टरी राज खत्म होने से उद्योगपतियों को राहत मिल सकेगी।

 हलका इंचार्ज का पद खत्म होने से पुलिस के हाथों होने वाली उत्पीड़न की घटनाओं में कमी आएगी।

 साथ ही, मंत्रियों, विधायकों और अफसरों की विदेश यात्राओं पर पूर्ण पाबंदी लगाने तथा राष्ट्रपति, उपराष्ट्रपति, लोकसभाध्यक्ष व प्रमुख विदेशी मेहमानों के अलावा अन्य किसी के भी सम्मान में सरकारी भोज न दिए जाने से सरकारी खजाने पर कम बोझ पड़ेगा।

 सरकारी पदों पर विराजमान लोगों को हर साल अपनी संपत्ति की जानकारी देना भर ही पर्याप्त नहीं होना चाहिए बल्कि दोषी राजनेताओं और अफसरों की संपत्ति जब्त करने के लिए बिहार जैसा कोई कानून भी अमल में लाना चाहिए।

लेकिन छोटे-बड़े सभी तरह के किसानों को बिना मीटर मुफ्त बिजली देना जारी रखने के फैसले पर पुनर्विचार किया जाना चाहिए।

 बिल आने की चिंता न होने से ट्यूबवैल किफायत से नहीं चलाये जाते।

 ऐसे में भूमिगत जल की बर्बादी को प्रोत्साहन मिलता है।

 किसान के खर्च की भरपाई उसकी फसल का समर्थन मूल्य बढ़ाकर की जा सकती है।

 पंजाब की युवा पीढ़ी बेरोजगारी से जूझ रही है और नशे की शिकार है।

 नशे की बिक्री पर पाबंदी लगाने और रोजगार की व्यवस्था करने संबंधी मंत्रिमंडल के फैसले से राज्य में एक नये दौर की शुरुआत होगी।

 मंत्रिमंडल की पहली बैठक में लिए गए जनहितैषी फैसले बताते हैं कि सरकार ने चुनावी वादों को अमलीजामा पहनाना शुरू कर दिया है लेकिन इन फैसलों का लाभ आमजन तक पहुंच सके, इसके लिए जरूरी होगा कि ये लालफीताशाही के चक्रव्यूह में ही उलझ कर न रह जायें।

 मुख्यमंत्री कार्यालय द्वारा निगरानी बेहतर विकल्प हो सकता है।

, सौजन्य- दैनिक ट्रिब्यून।

