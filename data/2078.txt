अपनी जिम्मेदारी (हिंदुस्तान : Editorial)।

 =": #0000;"पटाखों से होने वाले प्रदूषण और असुविधा को रोकना सिर्फ सुप्रीम कोर्ट का नहीं, सरकार और पूरे समाज का भी दायित्व है।

, सुप्रीम कोर्ट ने पटाखों पर पूरी तरह पाबंदी लगाने से मना कर दिया है।

 कोर्ट में पटाखों पर पाबंदी लगाने के लिए तीन शिशुओं की ओर से उनके अभिभावकों ने याचिका दायर की थी।

 उनका कहना था कि पटाखों से होने वाले प्रदूषण से बच्चों को सबसे ज्यादा नुकसान होता है, इसलिए उन पर पाबंदी लगाई जाए।

 इसके खिलाफ एक हिंदू धार्मिक संगठन और पटाखा बनाने वालों के एक संगठन ने अदालत में अपना पक्ष रखा।

 हिंदू संगठन का कहना था कि दीपावली पर पटाखे चलाना सैकड़ों साल से हिंदू धार्मिक परंपरा है, इसलिए इन पर पाबंदी से धार्मिक भावनाएं आहत होंगी।

, पटाखा निर्माताओं का कहना था कि पटाखे सिर्फ दीपावली पर नहीं, कई धार्मिक और राष्ट्रीय पर्वो पर भी चलते हैं और इनसे तीन लाख लोगों का रोजगार जुड़ा हुआ है, इसलिए इन पर पूरी तरह पाबंदी नहीं लगनी चाहिए।

 सरकार भी पूर्ण प्रतिबंध के पक्ष में नहीं थी।

 अदालत में सरकारी पक्ष का यह कहना था कि पटाखे प्रदूषण की एकमात्र वजह नहीं हैं, उद्योगों व वाहनों से प्रदूषण ज्यादा होता है।

 सुप्रीम कोर्ट ने अपना फैसला ज्यादा व्यावहारिक आधार पर दिया, जो सही भी है।

 सुप्रीम कोर्ट का कहना था कि पूरी तरह पाबंदी को लागू करना बहुत मुश्किल है, इसलिए ऐसा आदेश देने का कोई औचित्य नहीं है, जिसका पालन न हो सके।

 कोर्ट ने रात 10 बजे से सुबह छह बजे तक पटाखे चलाने पर पाबंदी के अपने पुराने आदेश को जारी रखा।

, दिवाली पर पटाखे चलाना हमारे समाज में इतना पुराना रिवाज है कि इसे एक झटके में खत्म नहीं किया जा सकता।

 रात दस बजे के बाद पटाखे चलाने पर जो पाबंदी है, उसे भी शायद ही कहीं सख्ती से लागू किया जाता है।

 अगर पटाखे चलाने में कुछ कमी आई है, तो वह पर्यावरण के प्रति समझदारी की वजह से आई है।

 इसमें भी खासकर बच्चे ज्यादा समझदारी दिखा रहे हैं।

 प्रदूषण कम करना या नागरिकों को पटाखों से होने वाली अन्य असुविधाओं पर ध्यान देना अदालत का नहीं, सरकार का काम है और सरकारें अमूमन इस मामले में लापरवाह हैं।

 जो कानून हैं या अदालत के जो निर्देश अब तक आए हैं, अगर सरकारें उन्हें ही लागू कर दें, तो काफी राहत हो सकती है।

 यह सही है कि तमाम शहरों में प्रदूषण का स्तर इतना ऊंचा है कि पटाखों का प्रदूषण रोकने से कोई खास फर्क नहीं पड़ेगा और अगर हवा आम तौर पर साफ है, तो एकाध दिन पटाखों के प्रदूषण का कोई खास असर लोगों के स्वास्थ्य पर नहीं होगा।

 लेकिन इसका अर्थ यह नहीं कि हर तरह का प्रदूषण चलने दिया जाए।

, पटाखों से हवा के प्रदूषण के अलावा भी कई सारी समस्याएं जुड़ी हैं, और सरकारें उनके मामले में भी लापरवाह हैं।

 पटाखों के सुरक्षित और कानूनी सीमाओं के दायरे में होने की जांच नहीं की जाती।

 पटाखे बेचने का लाइसेंस देने के बारे में भी कड़े नियम हैं, लेकिन ज्यादातर जगह भीड़ भरे बाजारों और गली-मुहल्लों में गैर-कानूनी दुकानों पर पटाखे बिकते हैं, जो कि बहुत खतरनाक है।

 जो बात उभरकर सामने आती है, वह यह है कि अगर प्रशासन लापरवाह व अकर्मण्य हो और समाज संवेदनशील न हो, तो सुप्रीम कोर्ट भी क्या-क्या करेगा।

 पटाखों पर नियंत्रण लगने-न लगने का मामला अदालत क्यों निपटाए।

 यह पूरी तरह कार्यपालिका से जुड़ा हुआ विषय है, लेकिन लोगों को सरकारी तंत्र पर इतना अविश्वास है कि वे सीधे अदालत का दरवाजा खटखटाते हैं।

 दिवाली के दौरान शहर के नागरिक सुरक्षित रहें, बच्चों या बूढ़ों या बीमारों को कोई तकलीफ न हो, यह सुनिश्चित करना सरकार और समाज का कर्तव्य है।

 अगर सब लोग अपनी-अपनी जिम्मेदारी समङों, तो दिवाली पूरी तरह सबके लिए खुशियों का त्योहार बन सकेगी।

सौजन्य :- हिंदुस्तान , 29.10.2015।

