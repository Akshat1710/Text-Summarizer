विवादों की धूल (पत्रिका)।

कलम की कसम, लड़कपन से बुढ़ापे तक मेले-उत्सवों का मतलब मौज-मस्ती, हंसी-खुशी, राग-रंग ही समझते थे लेकिन अब लगने लगा है कि ‘फेस्टिवल’ का अर्थ विवादों की धूल उड़ा कर अपना नाम चमकाना भी हो सकता है।

 अभी तक समझते थे कि विचार-मंथन गंभीर काम है जो विद्वत्जनों की गहरी सोच और बहस- मुबाहिसों के बाद सामने आता है।

 लेकिन, अब अहसास होने लगा है कि ‘आओ थूक उछालें’ किस्म की कवायद भी विचार पैदा कर देती हैं।

 कितना आसान हो गया, यह बोल देना कि ‘गांधी’ ने सत्ता के लालच में देश बांट दिया।

 आज ‘सीता’ होती तो राम से ‘तलाक’ ले लेती।

‘विवेकानंद’ दारू पीते थे।

 ‘मोदी’ अच्छा ढोल बजा लेते हैं और साहित्यकर्मियों के समक्ष सबसे ज्वलन्त प्रश्न है कि कटप्पा ने बाहुबलि को क्यों मारा।

 क्या बात है।

 बहसों-विचारों के जबरदस्त ‘उत्पादन’ में बेचारा साहित्य का सच्चा पाठक तो समझ ही नहीं पा रहा कि बहस के इन निष्कर्षों को अपने मस्तिष्क ने किस खंड में सुरक्षित रखे।

समझदार लोग कहते थे कि एक दिन बाजार सब कुछ खरीद लेगा- विचार, स्वायत्तता, आजादी और कलम की धार।

 मजे की बात कि कुछ ‘दलाल’ किस्म के कथित लेखक बाजार की दलाली कर रहे हैं और अच्छे-अच्छे जनवादी-प्रगतिशील अपने सर्वश्रेष्ठ परिधान पहने, भांति-भांति की टोपियां लगाए, शॉल लपेटे बाजार में बिकने को आतुर हैं।

कुछ तरह-तरह की मुद्राओं में फोटू खिंचवा रहे हैं।

 जिनके फोटो कोई नहीं निकाल रहा, वे अपने हाथ को जगन्नाथ मान कर ‘सेल्फी’ ले रहे हैं ताकि सोशल मीडिया पर अपलोड करके कह सकें देखो हम भी लिटरेचर कुंभ में नहा लिए।

 अब तो हमारी मुक्ति तय है।

 लेकिन हाय।

 ‘लाइक्स की कसम’ बहुत कम रिस्पोंस मिल रहा है।

 चलो विश्व के महान् सिनेमाई कवि के पीछे खड़े हो जाते हैं।

 गाय की पूंछ पकड़ कर ही वैतरणी पार की जाती है।

, सौजन्य- पत्रिका।

