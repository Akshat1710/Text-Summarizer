आतंक पर बयानबाजी (नवभारत टाइम्स)।

लखनऊ में एटीएस के साथ मुठभेड़ में मारे गए आतंकी सैफुल्ला को लेकर जैसी बयानबाजी हो रही है, उससे लगता है कि आतंकवाद जैसे गंभीर मसले पर हमारा रवैया अब भी बेहद हल्का है।

 एक तो सुरक्षा एजेंसियों में ही कोई तालमेल नहीं है।

 वे भी श्रेय लेने की होड़ में रहती हैं।

 ऊपर से राजनेता आतंकवाद विरोधी कार्रवाइयों पर सियासत का कोई मौका नहीं चूकते।

, मुंबई हमले के बाद ऐसे ऑपरेशनों के लिए सभी राज्यों के डीजीपी, अन्य वरिष्ठ अधिकारियों और विशेषज्ञों ने साथ बैठकर कुछ दिशा-निर्देश तय किए थे।

 इनमें एक यह था कि जब तक कार्रवाई खत्म नहीं हो जाती, तब तक उसके बारे में कोई जानकारी मीडिया को नहीं दी जाएगी।

 मगर लखनऊ में तो यूपी पुलिस की ओर से मीडिया में ऑपरेशन की लाइव अपडेट दी जा रही थी, जबकि मध्य प्रदेश के मुख्यमंत्री शिवराज सिंह चौहान ने तत्काल इसका तार भोपाल-उज्जैन पैसेंजर ट्रेन में हुए धमाके से जोड़ दिया।

 उन्होंने कहा कि आईएस से जुड़े इस ग्रुप के आतंकी लखनऊ से भोपाल आए और उन्होंने ही ट्रेन में बम रखा।

 यह भी कहा गया कि कानपुर में कुछ समय पहले हुए दो ट्रेन हादसों में भी सैफुल्ला और उसके दोस्तों का हाथ है।

 कुल मिलाकर इससे काफी भ्रम फैला और इस भय का प्रसार भी हुआ कि आईएस अब हमारे देश में भी अपनी जड़ें जमा चुका है।

 लेकिन बाद में जब पता चला कि सैफुल्ला ने जो किया वह उसका अपना प्लान था, तो लोगों को थोड़ी राहत मिली।

, आज बहुत सारे नौजवान बिना किसी सीधे संपर्क के भी आईएस से प्रभावित होकर आतंकी गतिविधियों में शामिल हो रहे हैं।

 ऐसे में राजनीतिक फायदे के लिए कुछ भी बोल कर निकल लेने से आतंकी विचारधारा को छिटपुट दायरों में उपजाऊ जमीन भी मिल सकती है।

 समय आ गया है कि आतंकवाद विरोधी कार्रवाइयों को लेकर जारी गाइडलाइंस के दायरे में जांच एजेंसियों और मीडिया के साथ-साथ राजनेताओं को भी लाया जाए और इसे पूरी सख्ती से लागू किया जाए।

 यह साफ होना चाहिए कि ऑपरेशन में शामिल एजेंसियों में से कौन मीडिया को जानकारी देने के लिए अधिकृत होगी।

 उसका बयान आने के बाद ही कोई नौकरशाह या नेता घटना पर बयान देगा और एजेंसी द्वारा बताए गए तथ्यों में अपनी तरफ से कोई नमक-मिर्च नहीं मिलाएगा।

, एक तबका यह तर्क भी देता है कि चीजें जनता को मालूम होना चाहिए कि सरकार उनकी हिफाजत के लिए कौन से कदम उठा रही है।

 इससे कोई विरोध नहीं है, लेकिन हमें समझना होगा कि इतने संवेदनशील मामले में आधी-अधूरी जानकारी देशहित के खिलाफ जा सकती है।

 कम से कम जिम्मेदार पदों पर बैठे लोगों को तो अपुष्ट सूचनाओं का इस्तेमाल भाषणबाजी के लिए बिल्कुल नहीं करना चाहिए।

सौजन्य- नवभारत टाइम्स।

