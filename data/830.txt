जलवायु परिवर्तन के असर से तल्ख होता मौसम (दैनिक भास्कर)।

पांच राज्यों में हुए चुनाव के बाद राजनीति अपना तेवर दिखाती उससे पहले मौसम ने निगाहें टेढ़ी कर दी हैं और दस राज्यों में गर्मी सिर चढ़कर बोल रही है।

 वैसे तो पूरा उत्तर भारत गर्मी की चपेट में है लेकिन, महाराष्ट्र के रायगढ़ जिले का पारा 46.5 डिग्री सेल्सियस पहुंचने के साथ कुछ लोगों की जान ले चुका है।

गर्मी आएगी इस बारे में लोग तैयार रहते हैं लेकिन, मार्च मध्य में ही वह अपना प्रकोप दिखाने लगेगी इसके लिए शायद लोग तैयार नहीं थे।

 मौसम विभाग ने इसके पीछे दक्षिण अमेरिकी तट पर प्रशांत सागर में उठने वाली गर्म हवाओं से पैदा होने वाले अल नीनो प्रभाव को जिम्मेदार बताया है और यह भी आशंका जताई है कि गर्म हवाओं के थपेड़े या लू का यह झोंका घटने की बजाय बढ़ेगा।

 इसके परिणामस्वरूप इस साल कम बारिश की भी आशंका जताई जा रही है।

 बढ़ती गर्मी की वजह कार्बन के बढ़ते उत्सर्जन और कार्बन डाइऑक्साइड में वृद्धि और जंगलों का कटना भी है।

मानव हस्तक्षेप के सारे क्रियाकलाप प्राकृतिक परिवर्तन को तेज कर रहे हैं और नतीजतन ग्लोबल वार्मिंग की प्रक्रिया प्रभावशाली हो रही है।

 इंटरनेशनल पैनल अॉन क्लाइमेट चेंज(आईपीसीसी) के अनुसार हर साल ग्लोबल वार्मिंग से डेढ़ लाख लोगों की मौत हो रही है और अगर जलवायु के पतन की यही रफ्तार रही तो 2030 तक यह संख्या दो गुनी हो जाएगी।

 गर्म दिनों की संख्या बढ़ने और अधिकतम तापमान चालीस के पार रहने का सबसे बुरा असर उन मजदूरों और बेघर लोगों पर पड़ेगा, जिन्हें तपती गर्मी में रोज काम किए बिना भोजन नहीं मिलता।

ऐसे में समाज और सरकार उन कार्यक्रमों पर अमल कर सकते हैं, जिनसे वातावरण में कार्बन उत्सर्जन कम हो, पेड़ काटे जाने की बजाय लगाए जाएं और नदियों, तालाबों और जल-संरक्षण के अन्य उपायों को पुनर्जीवित किया जाए।

 मकान ऐसे बनाए जाएं जो बिजली की कम खपत के बावजूद ठंडे रहें।

 स्मार्ट सिटी जैसी योजनाओं को लागू करने से पहले तापमान न बढ़ने देने के उपाय किए जाएं और उससे भी बढ़कर भीषण गर्मी को आपदा घोषित किया जाए।

 इसका प्रभाव यह होगा कि उससे जुड़े तमाम सरकारी कार्यक्रमों का लाभ लू और गर्म हवाओं से प्रभावित आमजन को मिल सकेगा और उसका जीवन बचाया जा सकेगा।

सौजन्य- दैनिक भास्कर।

