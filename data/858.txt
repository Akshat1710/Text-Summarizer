आगे बढ़ते हम (नवभारत टाइम्स)।

यह हम भारतीयों के लिए गर्व का विषय है कि भारत की जीडीपी जल्द ही ब्रिटेन से ज्यादा हो जाएगी।

 इस तरह जिस देश ने हम पर करीब दो सौ साल राज किया, उसे पछाड़ कर हम आगे बढ़ जाएंगे।

 विश्व प्रसिद्ध बिजनेस मैगजीन फोर्ब्स में प्रकाशित लेख में बताया गया है कि मौजूदा करेंसी रेट के हिसाब से भारत की जीडीपी 2.25 लाख करोड़ डॉलर यानी करीब 153 लाख करोड़ रुपये है, जबकि ब्रिटेन की अर्थव्यवस्था का आकार 2.31 लाख करोड़ डॉलर यानी 156 लाख करोड़ रुपये है यानी भारत की जीडीपी अभी इंग्लैंड से सिर्फ 3 लाख करोड़ रुपये (1.9 प्रतिशत) कम है।

 कुछ समय पहले तक अनुमान लगाया जा रहा था कि जीडीपी के मामले में भारत वर्ष 2020 तक ब्रिटेन को पीछे छोड़ेगा, लेकिन पिछले 25 वर्षों के दौरान भारत की तीव्र विकास दर और यूरोपियन यूनियन से ब्रिटेन के बाहर होने के बाद पैदा हुई मुश्किलों को देखते हुए लगता है कि भारत यह लक्ष्य तीन साल पहले 2017 में ही हासिल कर लेगा।

, मतलब नए साल में हमारे देश के हाथ में एक शानदार उपलब्धि होगी।

 वर्ल्ड बैंक की रैंकिंग के अनुसार आज की तारीख में ब्रिटेन दुनिया की 5 वीं और भारत 7 वीं सबसे बड़ी अर्थव्यवस्था है।

 भारत ने 1947 में आजादी हासिल करने के बाद से लेकर वर्ष 1991 तक ब्रिटेन के लगभग बराबर दर से जीडीपी में विकास दर्ज किया, वहीं 1991 में उदारीकरण की व्यवस्था अपनाने के बाद भारतीय अर्थव्यवस्था ब्रिटेन के मुकाबले काफी तेज गति से आगे बढ़ी।

 अभी भारत की विकास दर में थोड़े-बहुत उतार-चढ़ाव के बावजूद एक निरंतरता बनी हुई है।

, दूसरी ओर ‘ब्रेग्जिट’ के बाद इंग्लैंड की स्थिति कमजोर हुई है।

 एक आकलन यह है कि भारतीय अर्थव्यवस्था अगर 7 प्रतिशत की दर से भी बढ़ती है, तो अगले साल के अंत तक जीडीपी 2.40 लाख करोड़ डॉलर हो जाएगी, वहीं वर्ल्ड बैंक और दूसरी संस्थाओं का मानना है कि ब्रिटेन की विकास दर एक से 2 फीसदी से ज्यादा नहीं जा पाएगी।

 इस तरह अगर ब्रिटिश अर्थव्यवस्था 2 प्रतिशत की दर से भी बढ़ती है, तो 2017 के अंत तक उसका आकार 2.35 लाख करोड़ डॉलर का होगा, जो कि भारत के अनुमानित जीडीपी से 0.05 लाख डॉलर कम ही रहेगा।

, जाहिर है भारत को विश्व स्तर पर इससे एक नई हैसियत और पहचान मिलेगी।

 अब पश्चिम के देशों के साथ शक्ति संतुलन भी बदलेगा।

 ब्रिटेन के साथ तो रिश्ता पहले से ही बदल चुका है।

 भारतीयों ने कई बड़ी ब्रिटिश कंपनियों को खरीदा है।

 भारत पर राज करने वाली ईस्ट इंडिया कंपनी भी आज एक भारतीय के पास है।

 ब्रिटिश कंपनियों के अधिग्रहण में सबसे आगे टाटा समूह है।

 भारत की 600 कंपनियां अभी ब्रिटेन में काम कर रही हैं।

 भारत ब्रिटेन में निवेश करने वाला तीसरा सबसे बड़ा देश है।

 इतिहास ऐसे ही बदलता है।

 आने वाली पीढ़ी के लिए शायद यकीन करना भी मुश्किल होगा कि भारत कभी ब्रिटेन का उपनिवेश था।

, सौजन्य – नवभारत टाइम्स।

