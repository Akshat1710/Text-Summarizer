सामूहिक प्रयास की जरूरत (दैनिक जागरण)।

प्रदेश के ग्रामीण इलाकों में अंधविश्वास इस कदर हावी है कि डायन-बिसाही या फिर ओझा-गुनी के नाम पर हो रही हत्याओं का सिलसिला थमने का नाम नहीं ले रहा।

 हाल के दिनों में रांची जिले की लालखटंगा पंचायत से एक उम्मीद की लौ जगी थी, सामूहिक प्रयास से इस पंचायत को डायन कुप्रथा मुक्त घोषित कर दिया गया।

 यहां अब कोई किसी को डायन नहीं कहता।

 अंधविश्वास का अंधेरा इस पंचायत से हट चुका है।

 इससे उम्मीद बढ़ी थी कि लालखटंगा का यह सामूहिक प्रयास राज्यभर में रंग लाएगा, इसके लिए सरकार व स्वयंसेवी संस्थाएं भी सक्रिय हुईं लेकिन ठोस परिणाम सामने नहीं आ सका।

 लालखटंगा से सटा इलाका खूंटी जिले का है, यहां के मारंगबेदा गांव के बुरूदडीह टोला में इसी डायन बिसाही के नाम पर ही शुक्रवार की रात लोगों ने घर में घुसकर दंपती को टांगी व फरसा से काट डाला।

 खास यह कि गिरफ्तारी के बाद दंपती को मारनेवालों ने पुलिस के समक्ष अपना जुर्म स्वीकार करते हुए कहा कि महिला डायन थी, इसलिए उसके पति के साथ उसे मार डाला।

 इससे परिलक्षित होता है कि इस गांव में अंधविश्वास किस कदर हावी है, यही कारण है कि छोटी-छोटी बात पर हत्याओं का सिलसिला जारी है।

 इसमें ओझा-गुनी भी जिम्मेदार हैं।

 लोगों को इन ओझा-गुनी पर इतना विश्वास है कि ये बीमार होने पर डाक्टर के पास नहीं जा इनसे इलाज कराते हैं।

 बीमारी को ठीक नहीं करने पर इनके पास यही एक विकल्प होता है कि वे गांव के लोगों पर ही डायन-बिसाही का आरोप मढ़ देते हैं।

 जिसका शिकार गांव के निर्दोष लोग होते हैं।

 आंकड़ों पर गौर करें तो पिछले डेढ़ दशक में अबतक डायन करार देकर झारखंड की 1,554 महिलाएं मार डाली गईं।

 अब वक्त आ गया है कि इस अंधविश्वास से लोगों को बाहर निकलना होगा।

 जब एक पंचायत डायन कुप्रथा मुक्त घोषित हो सकता है तो अन्य पंचायतें क्यों नहीं।

 हालांकि सरकार ने इस कुप्रथा के खिलाफ लोगों को जागरूक करने के लिए प्रचार वैन रवाना कर रखा है।

 रांची, चाईबासा, खूंटी, पलामू और सिमडेगा में फास्टट्रैक कोर्ट की स्थापना की गई है।

 इसके साथ गांव-गांव में लोगों को जागरूक करने के लिए स्वयंसेवी संस्थाओं को भी अपनी भूमिका और बढ़ानी होगी तो गांव के मुखिया व जनप्रतिनिधियों को भी आगे आना होगा।

 सामूहिक प्रयास से ही हम अंधविश्वास का अंधेरा दूर कर सकते हैं।

 स्थानीय संपादकीय : झारखंड , सौजन्य- दैनिक जागरण।

