पचास साल बाद ऐसा बताएंगे हाल (योगेन्द्र यादव ) (पत्रिका)।

आज से पचास साल बाद यानी सन् 2066 में ‘स्वतंत्र भारत के सौ वर्ष’ पर दिए जाने वाले किसी इतिहासकार का व्याख्यान कैसा होगा।

 भविष्य से लिंक जोड़ते हुए इस आलेख में बीतते साल-2016 के घटनाक्रमों को लेकर कुछ सवाल खड़े किए गए हैं।

 इनके जवाब क्या नए साल में मिल पाएंगे।

‘मैं तब सिर्फ सत्रह साल की थी।

 मुझे आज भी याद है, शहर में जहां भी जाओ बैंकों और कैश निकलने की मशीनों (उन्हें उस जमाने में ए.टी.एम. कहा जाता था) के सामने लंबी लाइनें लगी होती थीं।

 कई बरसों तक आम जनता इस साल को ‘नोटबंदी’ वाले साल की तरह याद करती थी।

 लेकिन आज जब मैं मुड़कर देखती हूं तो नोटबंदी से ज्यादा यह साल दिल-ओ-दिमाग की बंदी का साल था।

 उस साल सिर्फ 500 और 1000 रुपए के नोट का मूल्य खत्म नहीं हुआ, समाज में कई मूल्य खत्म होने की शुरुआत हो गई।

 कई विचार, कई अवधारणाएं और कई मान्यताएं खोखली हो गईं।

दो साल बाद होने वाले जिस घटनाक्रम को आज हम सब याद करते हैं, उसकी परछाई साफ तौर पर इस साल में देखी जा सकती है।

आधुनिक तकनीक की मायावी शक्तिसे सन् 2066 के इस भाषण के कुछ टुकड़े मेरे हाथ लग गए हैं।

 देश की एक प्रमुख इतिहासकार ‘स्वतंत्र भारत के सौ वर्ष’ पर एक व्याख्यान दे रहीं हैं।

इक्कीसवीं सदी के दूसरे दशक का जिक्र करते हुए इतिहासकार सन् 2016 पर ठिठकती हैं।

 पचास साल बाद इतिहास के आईने में इस गुजरे हुए साल की एक अलग तस्वीर दिखाती है।

 आप भी देखिए, बीच-बीच में कॉल-ड्राप हो गई है, रुकावट के लिए खेद है।

 ‘मेरे विचार से सन 2016 में भारत में एक नया रुझान पैदा हुआ।

 इसके समर्थक इस रुझान को ‘राष्ट्रवाद’ कहते थे।

 पहली नजर में वो ऐसा दिखता भी था।

 कई दशकों के बाद राष्ट्र, राष्ट्रीयता और राष्ट्रभक्तिका मुहावरा चलन में आया।

 अंग्रेजी बोलने वाले आधुनिक भारतीय भी अब राष्ट्र की बात करने में शर्माते नहीं थे।

 मानो आजादी के बाद से हीन भावना में जी रहा भारतीय अब अचानक अपनी भारतीयता का पर्व मनाना चाह रहा था।

नए रुझान को मिले नए हीरो।

इतिहास के इस मोड़ पर इस नए रुझान को अपने नए हीरो भी मिल गए।

 कुछ राजनेता, कुछ टीवी एंकर एकाएक उभरे… टीवी स्टूडियो और क्रिकेट का मैदान इस रुझान के रणक्षेत्र थे… लेकिन यह रुझान कमोबेश सभी तरफ छाया हुआ था।

 उन दिनों सुप्रीम कोर्ट ने भी हर सिनेमा थिएटर में राष्ट्रगान को अनिवार्य करने का फरमान जारी कर दिया था… ‘लेकिन इस रुझान का देश की आजादी की लड़ाई से पैदा हुए राष्ट्रवाद से कोई संबंध नहीं था।

 यह गांधी और टैगोर की भारतीयता नहीं थी।

‘हिन्द स्वराज’ का हिंदुस्तान आधुनिक पश्चिमी सभ्यता का विकल्प था।

 ‘विश्व भारती’ का भारत पूरे देश और दुनिया की विविधता को अपने आगोश में समेटने वाला था।

 लेकिन आजादी के सत्तर साल बाद उभरा यह रुझान इन आदर्शों के उलट था।

 आप तुकबंदी की अनुमति दें तो मैं इसे ‘राष्ट्रवाद’ नहीं ‘राष्ट्रबंदी’ कहना चाहूंगी।

 सन् 2016 में राष्ट्र का सपना सिर्फ एक नारे में बंद हो गया, अपने भीतर झांकने की बजाय सिर्फ बाहर ताकने की मजबूरी का नाम बन गया।

 भारत मां अपने 130 करोड़ बच्चों के दु:ख-सुख से दूर बस एक फोटोफ्रेम में बंद हो गई, झंडे में लिपट गई।

देशभक्तिकी अद्भुत ऊर्जा एक कारतूस में बंद हो गई, उसे जोडऩे की बजाय तोडऩे वाली ताकत बन गयी ‘उस साल दिल्ली के जवाहरलाल नेहरू विश्वविद्यालय की एक छोटी सी घटना ने इस नए रुझान की दस्तक दी।

 वो घटना तो महज बहाना थी।

 अंतत: उस मुकदमे में कुछ नहीं निकला, किसी दोषी को सजा नहीं हुई।

 लेकिन उससे पूरे देश में उत्तेजना का माहौल पैदा हुआ, मानो राष्ट्र को सचमुच कोई खतरा पैदा हो गया हो।

आज सुनकर आपको हैरानी होगी, क्योंकि उस वक्त का भारत पहले की तुलना में अंदर और बाहर के खतरों से काफी सुरक्षित था।

 लेकिन देश में अजीब सा माहौल बन रहा था, अच्छे-अच्छे लोग इस रौ में बहे जा रहे थे।

 हर टीवी स्टूडियो में देशभक्तों और देशद्रोहियों की शिनाख्त हो रही थी।

 जो जितना बड़ा वाकवीर, जो जितना आक्रामक, वो उतना ही बड़ा राष्ट्रभक्त… इस माहौल में बाहरी दुश्मन को ढूंढना मुश्किल नहीं था।

पाकिस्तान फौज और सरकार कई सालों से कश्मीर की स्थिति का फायदा उठाकर आतंकवाद को हवा और खाद-पानी दे रही थी।

 जब अगला हमला हुआ तो भारत सरकार ने बड़े जोर-शोर से पाकिस्तान के भीतर घुसकर ‘सर्जिकल स्ट्राइक’ का दावा किया।

 उस वक्त तो तथ्य पता नहीं थे, लेकिन अब हम जानते हैं कि उस साल पाकिस्तान से ज्यादा भारतीय सैनिक मारे गए थे।

 लेकिन एक साधारण नागरिक सोचता था कि हमने पाकिस्तान को पटकनी दे दी…’अंदरूनी दुश्मन की तलाश और भी ज्यादा खतरनाक थी।

आजाद भारत में पहली बार केंद्रीय सत्ता द्वारा खुलकर मुस्लिम द्वेष को प्रायोजित किया गया।

 कभी आतंकवाद की चर्चा तो कभी गोमांस का बहाना- एक औसत मुसलमान को महसूस होने लगा की वो दोयम दर्जे का नागरिक है।

 इसी साल भारत की नागरिकता में धर्म के आधार पर गैर-मुसलमानों को प्राथमिकता देने का कानून प्रस्तावित हुआ था… ‘बाहरी और अंदरूनी दुश्मनों को ठिकाने लगाने के इस जश्न में अपने भीतर झांकने की फुर्सत कहां थी।

 इसी साल हरियाणा में जातीय दंगे हुए, मितेई-नागा विवाद हिंसक हो गया, जगह-जगह दलितों पर हमले हुए।

 कर्नाटक व तमिलनाडु के बीच और पंजाब और हरियाणा के बीच पानी के सवाल पर द्वेष भड़का।

 पक्ष और विपक्ष की सभी राजनीतिक पार्टियों ने आग में घी डाला।

 लेकिन इन्हें सुलझाना ‘राष्ट्रवादी’ सरकार की प्राथमिकता नहीं थी।

 इस साल फिर छत्तीसगढ़ का बस्तर देश की आत्मा पर दस्तक देता रहा, कश्मीर खून के आंसू उगलता रहा।

खत्म हुई प्रतिपक्ष की साख।

कश्मीर घाटी की त्रासदी ने इस साल एक निर्णायक मोड़ लिया, जिसके दु:खद नतीजे हम सभी लोग आज पचास साल बाद भी देख रहे हैं।

 लगातार दूसरे साल सूखा पड़ा था, मगर ‘राष्ट्रवाद’ के रंग में रंगे टेलीविजनों के स्टूडियो इससे बेखबर थे।

 किसान आत्महत्या करते रहे, चाय बागानों के मजदूर मरते रहे, रही-सही कसर नोटबंदी ने निकाल दी।

नोटबंदी तो हो गई, लेकिन लूटबंदी नहीं हो पाई।

 उधर, आम जनता अपने एक-एक रुपए का हिसाब दे रही थी, इधर बैंक, बड़े पूंजीपतियों के हजारों -करोड़ों के कर्जे रफा-दफा कर रहे थे… इस भाषण के बाद हुए प्रश्नोत्तर में एक श्रोता ने पूछा ‘आपने 2016 में सत्ता के चरित्र के बारे में तो बताया, मगर प्रतिपक्ष क्या कर रहा था।

जनता और जनांदोलन कहां थे।

 ‘उत्तर का एक टुकड़ा ही मुझे उपलब्ध हो पाया, प्रतिपक्ष में शून्य के चलते ही तो यह संभव हो पाया।

 विपक्षी पार्टियों की साख खत्म हो चुकी थी।

 आजादी के आंदोलन से निकली पार्टियां राष्ट्रवाद का मुहावरा भूल चुकी थीं।

 बुद्धिजीवी अंग्रेजी बोलते थे, जनता के संस्कार से कट चुके थे।

सेक्यूलर भारत का सपने देखने वाले हिन्दू शास्त्रों और परम्पराओं का नाम लेने से डरते थे।

 अधिकांश जनांदोलन पुराने नारों और झंडों से चिपके हुए थे।

 इसीलिए तो दो साल बाद के संकट का मुकाबला इन पुराने संगठनों ने नहीं, बल्कि एक नई भाषा और ऊर्जा वाली नई शक्ति ने किया…’यहां किस संकट की बात हो रही है।

 कौनसी नई शक्ति का उभार होगा।

 और यह इतिहासकार है कौन।

 आपकी तरह मैं भी जानना चाहता था।

 लेकिन तभी भविष्य से मेरा लिंक टूट गया।

 आधुनिक तकनीक ऐन वक्त पर दगा दे जाती है।

 नए वर्ष में इन सवालों के जवाब खोजता रहूंगा, आप भी खोजना।

, सौजन्य – पत्रिका।

