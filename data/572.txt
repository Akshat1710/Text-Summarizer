संपादकीय : कश्‍मीर में बनी रहे सतत सतर्कता (नईदुनिया)।

यह खबर निश्चित ही संतोषप्रद है कि पिछले साल सर्जिकल स्ट्राइक के उपरांत दो महीनों में उसके पूर्व के दो महीनों की तुलना में जम्मू-कश्मीर में आतंकवादी घटनाओं में कमी आई।

 बुधवार को सरकार ने राज्यसभा में बताया कि ये संख्या 110 से गिरकर 87 रह गई।

 यह सूचना और भी राहत देती, अगर उसके एक दिन पहले एक दूसरी जानकारी सामने नहीं आई होती।

 उसके मुताबिक बीते साल कश्मीर में उग्रवादी संगठनों से जुड़ने वाले नौजवानों की संख्या तेजी से बढ़ी।

 दरअसल, 2010 से लेकर किसी वर्ष उतने नौजवान इन गुटों से नहीं जुड़े, जितने 2016 में उनमें शामिल हुए।

 इसकी एक वजह तो हिज्बुल मुजाहिदीन के आतंकी बुरहान वानी के मारे जाने के बाद भड़की अशांति थी।

 लेकिन सिर्फ उसी घटना से इसे जोड़कर नहीं देखा जा सकता।

 इसलिए कि 2014 से इस तादाद में लगातार इजाफा हुआ है।

 गृह राज्यमंत्री हंसराज अहीर ने लोकसभा में बताया कि 2014 में 53, वर्ष 2015 में 66 और 2016 में 88 कश्मीरी नौजवान उग्रवादी गुटों से जुड़े।

 उसके पहले 2013 में ये संख्या 16 थी।

, दरअसल, अनुभव यह है कि जब किसी कारणवश कश्मीर में असंतोष या अशांति फैलती है, तो युवाओं का एक हिस्सा उग्रवादी संगठनों की तरफ रुख करता है।

 इस गुटों को पाकिस्तान की शह मिली हुई है।

 वो गुट इसी ताक में रहते हैं कि कैसे कश्मीरी नौजवानों को गुमराह किया जाए।

 इसीलिए भारत के सामने ये चुनौती लगातार मौजूद है कि उनके मंसूबों को कामयाब ना होने दिया जाए।

 इसके लिए पाकिस्तान तथा अलगाववादी गुटों से सख्ती से निपटने और कश्मीरी अवाम का असंतोष खत्म करने की द्विआयामी रणनीति अपनानी होगी।

, अच्छी बात है कि भारत सरकार इसी रास्ते पर चल रही है।

 ये तथ्य और भरोसा बंधाने वाला है कि सर्जिकल स्ट्राइक का अच्छा असर हुआ।

 लेकिन यह ध्यान में रखना चाहिए कि कश्मीर में पूर्ण शांति बहाली की राह अभी लंबी है।

 इसकी सबसे बड़ी वजह पाकिस्तान की भारत विरोधी गतिविधियां हैं।

 गौरतलब है कि 2016 में जम्मू-कश्मीर में सीमापार से आतंकवादी घुसपैठ की कोशिशों में भी बढ़ोतरी देखने को मिली।

 सरकारी आंकड़ों के मुताबिक पिछले साल 371 ऐसी कोशिशें हुईं।

 इनमें से 119 बार घुसपैठियों को कामयाबी मिली।

 यानी ज्यादातर मौकों पर भारतीय सुरक्षा बलों ने घुसपैठियों के प्रयासों को विफल कर दिया।

 यह राहत की बात है।

 और यह भी कि फिलहाल घाटी में हालात अपेक्षाकृत नियंत्रण में हैं।

 फिर भी निश्चिंत होकर नहीं बैठा जा सकता।

 सरकार और सुरक्षा बलों को लगातार सतर्क रहना होगा।

 स्थानीय नौजवानों को गुमराह होने से रोकने की प्राथमिक जिम्मेदारी जम्मू-कश्मीर की महबूबा मुफ्ती सरकार पर है।

 लेकिन उसका कामकाज अपेक्षा के अनुरूप नहीं है।

 इसीलिए केंद्र को अतिरिक्त सावधानी बरतनी होगी।

 कश्मीर से विरोधाभासी रुझान सामने आए हैं।

 लिहाजा भावी रणनीति बनाते वक्त आशाजनक और चिंताजनक- दोनों सूचनाओं को ध्यान में रखना होगा।

, सौजन्य- नईदुनिया।

