चंदे में पारदर्शिता का उपाय (दैनिक जागरण)।

बीते रविवार को दैनिक जागरण समेत कई अन्य समाचार पत्रों में प्रकाशित इस आशय के समाचार को पढ़कर बहुत प्रसन्नता हुई कि प्रधानमंत्री नरेंद्र मोदी ने कहा है कि चंदे में पारदर्शिता लानी होगी।

 इस समाचार का पहला ही वाक्य था कि चुनाव सुधार और राजनीतिक दलों के चंदे में पारदर्शिता को लेकर उठ रहे सवालों के बीच प्रधानमंत्री नरेंद्र मोदी ने संदेश दिया है कि भाजपा इसकी अगुआई करने को तैयार है।

 समाचार में आगे लिखा था कि शनिवार को भाजपा की राष्ट्रीय कार्यकारिणी के समापन संबोधन में प्रधानमंत्री ने कहा कि देश में पारदर्शिता की संस्कृति बढ़ रही है।

 राष्ट्रपति प्रणब मुखर्जी और चुनाव आयोग की ओर से भी बातें उठी हैं।

 प्रधानमंत्री नरेंद्र मोदी ने उक्त संबोधन में यह भी कहा कि वह यह मानते हैं कि राजनीतिक दलों को मिलने वाले चंदे में पारदर्शिता होनी चाहिए।

 न केवल प्रधानमंत्री के बयान, बल्कि उसी दिन की एक संपादकीय टिप्पणी ने भी ध्यान खींचा।

 इसमें कहा गया था, ‘यह स्वागतयोग्य है कि प्रधानमंत्री ने एक बार फिर चुनावी चंदे की बात की और इस क्रम में राजनीतिक प्रक्रिया में पारदर्शिता पर भी जोर दिया।

 हाल के समय में यह तीसरी-चौथी बार है जब प्रधानमंत्री ने चुनावी चंदे को पारदर्शी बनाने की जरूरत पर बल दिया है।

’ उक्त टिप्पणी में यह भी कहा गया था, ‘चूंकि यह स्पष्ट है कि आमतौर पर राजनीतिक दल न तो चुनाव सुधारों की दिशा में आगे बढ़ने के लिए तैयार हैं और न ही राजनीतिक सुधारों की दिशा में, इसलिए बात तब बनेगी जब केंद्र सरकार अपने स्तर पर कोई ठोस पहल करे।

 यह ठीक है कि प्रधानमंत्री ने यह कहा कि भाजपा राजनीतिक दलों को मिलने वाले चंदे में पारदर्शिता सुनिश्चित करने में सक्रिय भूमिका का निर्वाह करेगी, लेकिन अच्छा होता कि उसकी ओर से अपनी सक्रियता भी प्रदर्शित की जाती।

 क्या यह उचित नहीं होगा कि भाजपा अपनी ओर से यह घोषणा कर दे कि वह कैशलेस तरीके से ही चंदा लेगी।

 इतना ही नहीं भाजपा चुनावी चंदे की पारदर्शिता के मामले में खुद को औरों से अलग दल भी साबित कर सकती है।

 इसका कोई औचित्य नहीं कि इस मामले में भाजपा न केवल अन्य दलों के साथ खड़ी दिखे, बल्कि उन्हीं की ही तरह दलीलें भी दे।

 यह ठीक नहीं कि चुनाव सुधार की दिशा में तभी आगे बढ़ा जा रहा है जब सुप्रीम कोर्ट कोई हस्तक्षेप करता है।

 बेहतर होगा कि केंद्र सरकार चुनावी एवं राजनीतिक सुधारों की अगुआई करते हुए दिखे।

’ प्रधानमंत्री का तीन-चार बार एक ही बात को कहना इस बात का प्रमाण है कि वह इस मामले को लेकर गंभीर और चिंतित हैं।

 इस संदर्भ में सवाल उठता है कि अगर प्रधानमंत्री वास्तव में गंभीर और चिंतित हैं तो वह क्या कर सकते हैं और उनको क्या करना चाहिए।

 काफी कुछ तो उक्त संपादकीय टिप्पणी में कह दिया गया है, लेकिन तीन ठोस काम हैं जो सरकार और भाजपा अपने आप यानी बिना दूसरे राजनीतिक दलों की सहमति से कर सकती है और उसे करने भी चाहिए।

 सरकार का पहला काम है राजनीतिक दलों को सूचना अधिकार कानून के अंतर्गत लाने का।

 इस मामले में केंद्रीय सूचना आयोग ने अपना फैसला तीन जून 2013 को दिया था, जिसका सभी छह राष्ट्रीय राजनीतिक दलों (भाजपा, कांग्रेस, बसपा, राष्ट्रवादी कांग्रेस पार्टी, भारतीय कम्युनिस्ट पार्टी, और माक्र्सवादी कम्युनिस्ट पार्टी) ने पालन नहीं किया है।

 इसके बाद जब केंद्रीय सूचना आयोग ने 16 मार्च, 2015 को यह कह दिया कि वह अपना फैसला लागू कराने में असमर्थ है तो 19 मई, 2015 को सुप्रीम कोर्ट में एक जनहित याचिका दायर की गई।

 इसमें मांग की गई कि सुप्रीम कोर्ट केंद्रीय सूचना आयोग के फैसले को लागू कराए।

 इस याचिका के जवाब में अन्य राजनीतिक दलों से भी सबसे पहला शपथपत्र 21 अगस्त 2015 को भारत सरकार की ओर से आया।

 इसमें लिखा था कि भारत सरकार राजनीतिक दलों को सूचना अधिकार कानून के अंतर्गत लाने का विरोध करती है।

 यह शपथपत्र सरकार ने दूसरे राजनीतिक दलों से सलाह करके तो नहीं दिया होगा, क्योंकि आमतौर पर ऐसा नहीं होता।

 अगर प्रधानमंत्री सच में ही राजनीतिक दलों के चंदे में पारदर्शिता लाने के हक में हैं तो उन्हें अपनी सरकार का उक्त शपथपत्र वापस लेकर एक नया शपथपत्र सुप्रीम कोर्ट में दाखिल करना चाहिए।

 इसमें कहा जाए कि सरकार राजनीतिक दलों को सूचना अधिकार कानून के तहत लाने का समर्थन करती है।

 यह तो हुआ सरकार का काम।

 दूसरा काम सरकार का नेतृत्व कर रहे दल का है।

 प्रधानमंत्री अपने दल अर्थात भाजपा को कह सकते हैं कि वह सुप्रीम कोर्ट में अपनी ओर से इस आशय का शपथपत्र दाखिल करे कि भाजपा केंद्रीय सूचना आयोग के तीन जून 2013 के फैसले को मानती है।

 दूसरे कदम के तौर पर भाजपा अपना एक मुख्य सूचना अधिकारी नियुक्त करे जैसा कि केंद्रीय सूचना आयोग के तीन जून 2013 के फैसले में कहा गया है।

 तीसरा काम भी भाजपा का है, जो कि पहले ही बताया जा चुका है और वह यह कि भाजपा घोषणा करे कि अब वह अपना सारा चंदा कैशलेस तरीके से लेगी-चाहे वह चेक से हो या बैंक ट्रांसफर से या मोबाइल वॉलेट से जिसके बारे में प्रधानमंत्री भी सार्वजनिक तौर पर कह चुके हैं।

 उपरोक्त तीनों कार्यों के लिए प्रधानमंत्री को दूसरे राजनीतिक दलों से बात करने की या फिर उनकी सहमति लेने की कोई आवश्यकता नहीं है।

 यह सवाल केवल इच्छाशक्ति का है।

 अगर उनके स्तर पर इच्छाशक्ति का परिचय दिया जाएगा तो फिर आवश्यक ही नहीं बल्कि अनिवार्य हो चुके राजनीतिक सुधारों की जमीन अपने आप तैयार होने लगेगी।

 इस मामले में पहले ही बहुत देर हो चुकी है और ज्यादा देर का मतलब होगा राजनीतिक खामियों की जानबूझकर अनदेखी करते रहना।

 चूंकि प्रधानमंत्री राजनीतिक दलों के चंदे में पारदर्शिता लाने की आवश्यकता के बारे में तीन-चार बार जोर दे चुके हैं, इसलिए यह स्वाभाविक है कि देश की जनता का यही निष्कर्ष होगा कि प्रधानमंत्री इस मामले में भी वैसी ही दृढ़ता और इच्छाशक्ति दिखाएंगे जैसी उन्होंने नोटबंदी के मामले में दिखाई।

 अगर ऐसा नहीं होता तो फिर जनता यह निष्कर्ष निकालने को बाध्य हो जाएगी कि उनकी कथनी और करनी में अंतर है।

 अब वक्त हो गया है कि बहुप्रतीक्षित चुनावी और राजनीतिक सुधारों की ठोस शुरुआत कर दी जाए।

 यह देश के साथ-साथ खुद राजनीतिक दलों के अपने हित में होगा।

  लेखक जगदीप एस छोकर, आइआइएम अहमदाबाद में प्रोफेसर, डीन एवं डायरेक्टर इंचार्ज रहे हैं ।

सौजन्य- दैनिक जागरण।

