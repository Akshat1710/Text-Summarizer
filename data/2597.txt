रैलियों का राजनीति शास्त्र ( दैनिक जागरण : Editorial )।

चुनाव राजनीति का ऐसा अखाड़ा है जहां रैलियां व जनसभाएं सभी राजनीतिक दलों व शूरमाओं को आपस में शाब्दिक युद्ध लड़ने का मंच प्रदान करती हैं और मतदाताओं के बीच अपनी शक्ति प्रदर्शन करने का मौका भी देती हैं।

 दिलचस्प है कि यह ऐसा युद्ध मंच है जिसमें धारदार भाषणों, आक्रामक मुद्राओं व चुटीले जुमलों से अपने राजनीतिक विरोधियों पर तंज कसने की भरपूर कोशिश की जाती है।

 बिहार का चुनावी मैदान इसीलिए दिलचस्प बन गया है।

 चुनाव आते ही इस प्रकार की रैलियों व उसकी आक्रामकता का बढ़ जाना लोकतांत्रिक राजनीति की सजीवता का परिचायक है।

, भारतीय लोकतांत्रिक संस्कार में विभिन्न दलों व नेताओं के द्वारा की जाने वाली रैलियों व जनसभाओं का अपना राजनीतिक समाजशास्त्र और राजनीतिक मानवशास्त्र है।

 चुनावी रैलियों में भारी तादाद में शामिल होकर मतदाता जहां लोकतंत्र के इस तीर्थ में अपनी सबल सहभागिता पक्की करता है वहीं इस अवसर पर नेताओं को भी अपनी लोकप्रियता व इमेज पर जनता से वैधता प्राप्त करने का मौका होता है।

 लेकिन यहां यह सवाल अधिक गूढ़ है कि क्या सचमुच रैलियों में जुटने वाली भारी भीड़ ही किसी उम्मीदवार व दल के पक्ष में बहने वाली बयारों का प्रतीक होती है।

 निश्चित तौर पर लोकतांत्रिक महापर्व में रैलियों में जुटने वाली भीड़ एक हवा बनाने का काम करती है, क्योंकि इस पर गली मोहल्लों, चौक चौराहों पर जबरदस्त चर्चा-परिचर्चा व मंथन तो होता ही है।

 परंतु यह कहना बिल्कुल तार्किक प्रतीत नहीं होता है कि यह चुनावी परिणामों को भी प्रभावित करती है।

 अब तक की चुनावी राजनीति की सूक्ष्मता से पड़ताल करने पर यह बात बिल्कुल स्पष्टता से सामने दिखाई पड़ती है कि कई बार बहुत भीड़ जुटाने वाली पार्टियां भी चुनाव में मुंह के बल गिरती है।

 इससे साफ संकेत मिलता है कि रैली में सुनने आया मतदाता उसी पार्टी या नेता को समर्थन देगा, इस बात की कोई ठोस गारंटी नहीं होती।

 यह बात अलग है कि इस प्रकार की चुनावी रैलियों व सभाओं में हर परिस्थितियों में उभड़ने वाला जन सैलाब मंच पर बैठे पार्टी के बड़े नेताओं में भी चरम उत्साह पैदा करता है, जिसके सहारे वे मतदान वाले दिन तक पूरे लाव लश्कर से पूरी मशीनरी झोंक देते हैं।

 आस-पास के गांवों, कस्बों, चौक-चौराहों से आए लोगों का चुनावी रैली का हिस्सा बनना, तपतपाते सूरज की रोशनी में टकटकी लगाकर अपने पसंदीदा नेताओं का अभिवादन करना, चुनावी नारों को तेज स्वर में दोहराना और नेताओं के दिए गए भाषण पर बाद में चाय की दुकान पर चर्चा करना जनलोकतांत्रिक आकांक्षाओं को बढ़ाता है।

 इन रैलियों का आयोजन भी बहुत खर्चीला होता है।

 रैली की घोषणा होते ही आस-पास के इलाकों के कद्दावार नेताओं, सांसदों, विधायकों को मैनेजमेंट की सारी जिम्मेदारी सौंप दी जाती है।

 मंच की साज-सज्जा पर विशेष फोकस किया जाता है ताकि सभी श्रोताओं के साथ-साथ मीडिया बिरादरी का ध्यान भी इसकी तरफ आकर्षित हो।

 इस अवसर पर छपने वाले पर्चो में स्पष्ट रूप से उम्मीदवारों का नाम, दल का नाम और उसका चुनाव चिन्ह होता है।

 मंच के पीछे बनाए गए बड़े बैनर में पार्टी से जुड़े बड़े नेताओं के साथ-साथ राज्यस्तरीय नेताओं की भी तस्वीर होती है।

 मैदान में प्रवेश द्वार के पास भी पार्टी के बड़े-बड़े नेताओं की तस्वीर वाली विशाल होर्डिग लगाई जाती है।

 बहरहाल इस चुनावी तामझाम के जरिये राजनीतिक दल जब जनता से जुड़ते हैं तो उसके आभामंडल का प्रभाव मतदाताओं पर भी पड़ता है।

 मतदाताओं को भी इस बात का भरोसा हो जाता है कि फलां उम्मीदवार और उसका दल बेहतर सरकार व प्रशासन दे सकते हैं।

, चुनावी रैली में बड़े-बड़े नेताओं के करिश्माई व्यक्तित्व की भी बड़ी अहम भूमिका होती है जिससे समर्थक तो समर्थक विरोधी भी उनके भाषण सुनने से स्वयं को रोक नहीं पाते हैं।

 नरेंद्र मोदी, लालू प्रसाद यादव, मायावती, ममता बनर्जी, जयललिता आदि को अपने भाषणों का भी लाभ मिलता है।

 1मंच की तैयारी में जुटे सारे स्थानीय नेताओं में भी इस बात की प्रतिस्पर्धा होती है कि उसको अधिक तवज्जो मिले।

 इसलिए स्थानीय उम्मीदवारों सहित सभी नेता अपनी उपस्थिति के प्रति विशेष सजग होते हैं।

 वे कपड़े, हेयर स्टाइल, जूते-चप्पल, चेहरे की भाव भंगिमा, वाणी के उतार चढ़ाव और शारीरिक भाषा का प्रयोग इस प्रकार करते हैं कि मतदाताओं का उनकी तरफ आकर्षित होना लाजिमी हो जाता है।

 महत्वपूर्ण है कि उम्मीदवार के चेहरे की भाव-भंगिमा को पढ़ने में भाषण सुनने आए मतदाता भी चतुर होता है।

 किसी उम्मीदवार के तनाव ग्रस्त चेहरे को देखकर मतदाता भी यह भांप लेता है कि उनकी नैया डोल रही है।

 वहीं किसी कमजोर उम्मीदवार के लिए मतदाता यह कहने में कोई गुरेज नहीं करता है कि अपने नाम पर उसे एक भी वोट नहीं मिलने वाला, उसे तो बस पार्टी के ही सहारे जीत का भरोसा है।

 बहरहाल रैलियों में तस्वीरें लेने की अपनी एक प्रतियोगिता बनी रहती है।

 दो समान कद वाले नेता एक फ्रेम में तस्वीर नहीं खिंचवाना चाहते हैं।

 इन रैलियों व सम्मेलनों को मिलने वाले इलेक्ट्रॉनिक व प्रिंट मीडिया के कवरेज को स्थानीय नेता सोने पे सुहागा मानते हैं।

 इसके कवरेज के बाद पूरा देश इस प्रकार की रैलियों और सम्मेलनों को देख-सुन सकता है।

, समग्र रूप से आज के बदलते परिवेश में चुनाव की पूरी तैयारी हाई टेक होती जा रही है।

 आधुनिक सूचना के साधनों व सोशल मीडिया के सहारे जनता से संचार व संवाद करने का तरीका बढ़ रहा है।

 बड़े-बड़े नेताओं के द्वारा अपनी बातों को ट्विटर व फेसबुक के माध्यम से साझा किया जाने लगा है।

 बावजूद इसके चुनावी रैली व जनसभाओं का महत्व बना हुआ है और बना रहेगा।

 यह तब तक बना रहेगा जब तक समाज का वह अंतिम व्यक्ति विकास की आस लिए चुनावी रैलियों व जनसभाओं में जाता रहेगा जिसकी लोकतांत्रिक सहभागिता के प्रति अटूट आस्था अभी भी बनी हुई है।

, सौजन्य :- दैनिक जागरण, 23.10.2015, पंकज कुमार झा (लेखक दिल्ली विश्वविद्यालय में राजनीति शास्त्र के प्राध्यापक हैं और लंदन स्कूल ऑफ इकोनॉमिक्स से जुड़े प्रोजेक्ट के तहत बिहार चुनाव पर शोधरत हैं)।

