बसंती सपने पर ट्रंप का बम (दैनिक ट्रिब्यून)।

तिरछी नज़र।

शरद उपाध्याय।

देश का युवा तकलीफ में है।

 तकलीफ भी उसके सपनों से जुड़ी है।

 ट्रम्प ने उनके सपनों को तोड़ दिया है।

 ऐसा कैसे चलेगा।

 वो अपने सपने के बिना कैसे जीयेगा।

 वो मानता है कि चौरासी लाख जीवों में मनुष्य जीवन में जन्म लेना सर्वश्रेष्ठ है।

 मनुष्य का जीवन पाना महत्वपूर्ण है।

 लेकिन मनुष्य का जीवन पाकर अमेरिका में सैटल नहीं हो पाए तो फिर मोक्ष कैसे मिलेगा।

बचपन से लेकर आज तक एक ही बात तो सोचता आया है कि बस किसी तरह किताबें रट-रटकर इस लायक बन जाये कि अमेरिका में बसकर अपने जीवन को सफल बना ले।

 अब एच बी1 वीजा नहीं मिलेगा तो फिर वो स्वर्ग में प्रवेश से वंचित रह जाएगा।

 वो सदमे में है।

 क्या उसका जीवन हमेशा इसी नरक में बीतेगा।

पर वो अकेला सदमे में नहीं है।

 उसको जन्म देने वाले मां-बाप भी सदमे में हैं।

 बहुत तकलीफों से तो उन्हें महंगी शिक्षा दिला रहे थे।

 कोचिंगों की भारी फीस से उनका पीएफ खाली हो गया था।

 अपनी जिंदगी तो बिचारे जी ही नहीं पाए थे।

 बस एक ही बात तो सोचकर जी रहे थे कि बच्चा किसी तरह अमेरिका चला जाए, वहीं बस जाए।

 जब पड़ोसी अपने बच्चे से वीडियो पर चेट करता है तो उनका मन भी उमंगें लेने लगता है।

 अब बाहर चला गया है तो कौन-सा गलत हुआ है, ठीक है दो-तीन साल में एक बार आ ही जाता है।

हालांकि पड़ोसी बीमारी-हारी में भी अकेले ही संघर्ष करते रहते हैं, चलने-फिरने में भी तकलीफ होती है।

 पर बच्चे के अमेरिका में रहने की बात जैसे शरीर में बैसाखियां लगा देती है।

 डाक्टर की लाइन में घंटों अकेले खड़े रहने की तकलीफ भी लोगों को यह बताने पर छोटी लगती है कि हमारा बच्चा अमेरिका में सैटल है।

 बच्चे के द्वारा दो-तीन साल में लाई गई इम्पोर्टेड चीजें, दिखा-दिखाकर उनका जीवन चलता रहता है।

बच्चा अब गुमसुम हो गया है।

 भारी-भारी किताबों से जूझते हुए वह बुझ सा गया है।

 मनुष्य का जीवन पाकर भी अमेरिका नहीं जा पाएगा।

 अब उसे मोक्ष कैसे मिलेगा।

 उसके ग्रीनकार्डीय बसंती सपने पर ट्रंप के पतझड़ीय झोंके ने पानी फेर दिया है।

, सौजन्य- दैनिक ट्रिब्यून।

