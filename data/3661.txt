चेहरों की सियासत का दौर  (अमर उजाला )।

राजनीतिक दृष्टि से यह वर्ष काफी हलचल भरा रहा है।

 मगर राजनीति में एक नई बात जो देखने में आ रही है, हालांकि इसकी शुरुआत वर्ष 2014 से ही हो गई थी, कि दलों के बजाय अब राजनीति चेहरों पर केंद्रित होने लगी है।

 लोकसभा चुनाव में नरेंद्र मोदी का चेहरा होने के कारण ही भाजपा को इतनी सीटें मिली, उसी तरह अरविंद केजरीवाल के चेहरे ने दिल्ली के लोगों और नीतीश कुमार के चेहरे ने बिहार के लोगों का दिल जीता।

, वर्ष की शुरुआत में लोगों को केंद्र की नई सरकार से काफी उम्मीदें थीं।

 लेकिन अपने देश में दिक्कत यह है कि यहां इच्छा होते हुए भी बहुत ज्यादा राजनीतिक बदलाव करना आसान नहीं होता है।

 यहां कई समानांतर शक्तियां एक साथ काम करती हैं।

 इसलिए आम लोगों की उम्मीदों को पूरा करते हुए सरकार चलाना किसी भी पार्टी के लिए बहुत चुनौतीपूर्ण होता है।

 केंद्र की नई सरकार के लिए सबसे अच्छी बात है कि इस वर्ष उनके खिलाफ कोई बड़ा घोटाला सामना नहीं आया या भ्रष्टाचार की शिकायतें नहीं मिलीं।

 बेशक चुनावी राजनीति के लिहाज से यह वर्ष भारतीय जनता पार्टी के लिए अच्छा नहीं रहा, लेकिन प्रधानमंत्री नरेंद्र मोदी की छवि पर उसका कोई खास असर नहीं पड़ा है, क्योंकि कानून व्यवस्था की कोई बड़ी समस्या सामने नहीं आई।

 अब भी लोगों को व्यक्तिगत रूप से उन पर भरोसा है।

, लेकिन जिस तरह लोगों को उम्मीद थी कि आने वाले चुनावों में सभी राज्यों में भाजपा की सरकार बनेगी, तो वैसी मजबूती देखने को नहीं मिली।

 साल की शुरुआत में पार्टी सहित केंद्रीय मंत्रिमंडल की पूरी शक्ति झोंकने के बावजूद भाजपा को करारी शिकस्त मिली, और वह भी आम आदमी पार्टी जैसे नए दल से।

 फिर बिहार विधानसभा चुनाव में पार्टी को लालू प्रसाद और नीतीश कुमार के महागठबंधन से भारी पराजय मिली।

 भाजपा के साथ दिक्कत यह है कि वह अब भी अपने संघर्ष के दौर की तरह हर चुनाव में अपनी सारी ताकत झोंक देती है।

 पार्टी के कई नेता आक्रामक रहते हैं और हर बात का जवाब देना जरूरी समझते हैं।

 बेशक संघर्ष के दौर में यह ठीक लगता है, पर जब आप सरकार में जिम्मेदार पदों पर होते हैं, तो आपको संयमित रहना पड़ता है।

 जैसा लोगों को लग रहा था कि नरेंद्र मोदी दस वर्षों तक सत्ता में रहेंगे और इंदिरा गांधी की तरह सशक्त नेता बनकर उभरेंगे, भाजपा का प्रदर्शन वैसा नहीं दिखा।

 हालांकि वह उम्मीद अभी नहीं टूटी है, पर स्थानीय निकाय के चुनाव में गुजरात के ग्रामीण इलाकों में भी भाजपा को झटका लगा, वह उसके लिए चिंता की बात है।

, यह साल राजनीतिक कन्फ्रंट्रेशन का भी साल रहा।

 विभिन्न नेताओं एवं दलों के बीच पहले भी मतभेद होते थे, लेकिन इतनी ज्यादा कटुता पहले नहीं देखी गई।

 जिस तरह सहिष्णुता-असहिष्णुता को लेकर बहस चली, जिसमें साहित्यकार, वैज्ञानिक, फिल्म कलाकार आदि सभी कूद पड़े थे, वह समाज में बढ़ती कटुता को ही दिखाता है।

 इसमें कौन गलत था, कौन सही, मैं इसमें नहीं जाना चाहता, पर अगर सत्ता में बैठे लोग थोड़ा संयम रखते, विवादों में उलझने से बचते, तो शायद बात इतनी नहीं बढ़ती।

 सरकार में रहने वाले को थोड़ी परिपक्वता दिखानी चाहिए।

, शायद यही वजह है कि जिन मामलों पर सरकार विपक्ष का आसानी से समर्थन प्राप्त करके आर्थिक सुधारों को आगे बढ़ा सकती थी, उससे भी चूक गई।

 जीएसटी ऐसा ही मसला है।

 संसदीय कामकाज को सुचारू ढंग से चलाने का काम अगर सरकार सुषमा स्वराज जैसे वरिष्ठ एवं सभी दलों के साथ बेहतर रिश्ते रखने वाले नेता को सौंपती, तो शायद स्थिति बेहतर होती।

 संसदीय कामकाज के प्रबंधन में वेंकैया नायडू अपेक्षाकृत हलके पड़ते हैं।

 कई मुद्दों पर प्रधानमंत्री का देश में न बोलकर, विदेश में बोलने से भी सरकार और विपक्ष के बीच रिश्ते खराब हुए।

 सरकार और संसद चलाने की जिम्मेदारी मुख्यतः सत्ता पक्ष की होती है, इसलिए उसे लचीला होना जरूरी है।

, अंतरराष्ट्रीय स्तर पर इस सरकार ने बेहतर प्रदर्शन किया है।

 पहले जैसे कहा जाता था कि यदि आप अमेरिका के साथ हैं, तो चीन नाराज होगा, वैसा अभी नहीं दिखता।

 अभी दुनिया के तीन बड़े देश-अमेरिका, चीन और रूस से भारत के रिश्ते बेहतर हैं।

 यह एक बड़ी उपलब्धि है।

 पाकिस्तान से भी उन्होंने रिश्ते बेहतर करने की पहल की है।

 हालांकि पाकिस्तान पर अब भी लोगों को भरोसा नहीं है।

, कांग्रेस की स्थिति तो ढाक के तीन पात की तरह है।

 बीच में लगा कि राहुल गांधी पार्टी में जान फूंकेंगे, लेकिन रह-रहकर वह परिदृश्य से गायब हो जाते हैं।

 राहुल पार्टी की अंदरूनी राजनीति के कारण बदलाव नहीं कर पाते।

 जब तक सोनिया गांधी हैं, तब तक तो पार्टी एकजुट है, पर सोनिया गांधी के बाद राहुल पार्टी को एकजुट रख पाएंगे, इसको लेकर लोगों को छोड़िए, कांग्रेस के नेता भी बहुत आश्वस्त नहीं हैं।

, लेकिन तीन चेहरे ऐसे हैं, जो भाजपा के लिए चुनौती बन सकते हैं।

 सबसे पहले तो अरविंद केजरीवाल, जो जाति-धर्म की पारंपरिक राजनीति से अलग एक नए ढंग की राजनीति करते हैं।

 अब ऑड-ईवन फार्मूला देखिए, यह शायद कामयाब न भी हो, लेकिन अमीरों से लेकर ऑटो वालों तक, सबको लग रहा है कि चलो, बंदा कुछ नए ढंग से तो सोच रहा है।

 आप का विस्तार अन्य राज्यों में भी हो रहा है।

 इसी तरह स्वच्छ छवि के परिपक्व नेता के रूप में नीतीश कुमार एक बड़ी चुनौती हैं।

 तीसरा चेहरा ममता बनर्जी का है, जिनकी पश्चिम बंगाल पर पकड़ अब भी मजबूत है।

 इनमें से अगर कोई चेहरा राष्ट्रीय स्तर पर उभरकर सामने आता है, तो भाजपा के लिए बड़ी चुनौती बनेगा।

, जहां तक देश और समाज की बात है, तो बहुत ज्यादा बदलाव इस साल देखने में नहीं आया।

 जनधन योजना, स्वच्छ भारत अभियान, डिजिटल इंडिया जैसे नारों से माहौल तो बना है, लेकिन महंगाई अब भी कम नहीं हुई, महिलाओं के खिलाफ अपराध कम नहीं हुए, नया रोजगार सृजित नहीं हो पाया।

 सरकार के लिए ये सब बड़ी चुनौतियां हैं, जिनसे निपटने के लिए नए वर्ष में ठोस कदम उठाने होंगे।

,  ।

सौजन्य :-अमर उजाला,31.12.2015,रशीद किदवई।

