राजनीतिक श्रेष्ठता की लड़ाई का सत्र (हिन्दुस्तान)।

इतिहास अपने को दोहराता है, पर भारतीय संसद में यह कुछ ज्यादा ही तेजी से हो रहा है।

 ज्यादा समय नहीं हुआ, जब इसी तरह के हालात में संसद का एक पूरा सत्र हंगामे की भेंट चढ़ गया था।

 साल 2010 में संसद के शीतकालीन सत्र में एक भी दिन ढंग से काम नहीं हुआ।

 वैसे ही, जैसे संसद के इस शीतकालीन सत्र में।

 अंतर सिर्फ इतना है कि तब कांग्रेस के नेतृत्व वाला यूपीए सत्ता में था और वर्तमान सरकार का नेतृत्व कर रही भाजपा मुख्य विपक्ष की बेंचों पर थी।

 तब 2-जी स्पेक्ट्रम आवंटन घोटाले की संयुक्त संसदीय समिति से जांच कराने की मांग कर रहे विपक्ष के नेता लालकृष्ण आडवाणी ने कहा था कि ‘कभी-कभी संसद में कामकाज न होने से भी परिणाम मिलते हैं।

’ कामकाज के लिहाज से छह वर्ष पहले इस सत्र को तब तक का सबसे खराब सत्र बताया गया था।

, संसद में हंगामा और व्यवधान कोई नई बात नहीं है।

 प्रधानमंत्री अटल बिहारी वाजपेयी के समय वर्ष 2001 में तहलका खुलासे के बाद संसद में 17 दिनों तक और उसके पहले बोफोर्स कांड के समय पूरे 45 दिनों तक संसद में हंगामा चलता रहा।

 पिछले कुछ वर्षों से संसद में हंगामा अपवाद की बजाय नियम बनता जा रहा है।

 पिछले छह वर्षों में एक-दो सत्र को छोड़ दें, तो शायद ही ऐसा हुआ होगा, जब लोकसभा व राज्यसभा में कार्रवाई शांतिपूर्वक चली हो या किसी नीतिगत मसले पर बेहतरीन बहस सुनने को मिली हो या सांसदों ने कोई महत्वपूर्ण कानून बनाया हो, जिसके लिए उन्हें जनता ने यहां चुनकर भेजा है।

 इस लिहाज से संसद के शीतकालीन सत्र के हंगामे की भेंट चढ़ जाने से शायद ही किसी को आश्चर्य हुआ हो।

 संसद आराम से चले और विधायी कामकाज पूरे हों, यह सुनिश्चित करना निश्चित ही सरकार की जिम्मेदारी है।

 पर सरकार को इस तरह की नसीहत देने वाले विपक्ष के नेता जैसे ही खुद सत्ता में आते हैं, तो संसद न चलने देने के लिए विपक्ष को कोसने लगते हैं।

, संसद के इस सत्र की शुरुआत 16 नवंबर को हुई।

 प्रधानमंत्री नरेंद्र मोदी की सरकार ने आठ नंवबर को विमुद्रीकरण या नोटबंदी का फैसला किया।

 संसद का सत्र जब शुरू हुआ, तब तक सभी प्रमुख राजनीतिक दल इस मसले पर अपनी स्थिति स्पष्ट कर चुके थे।

 जो इसके समर्थन में थे, वे भी और जो खिलाफ थे, वे भी।

 संसद सत्र शुरू होने से पहले सरकार के पास अपनी रणनीति तैयार करने के लिए पूरा समय था।

 रणनीतिकारों को निश्चित ही यह अंदाज रहा होगा कि विपक्ष नोटबंदी के फैसले पर हंगामा करेगा।

 सत्र की शुरुआत में ही यदि सरकार की ओर से यह स्पष्ट कर दिया गया होता कि प्रधानमंत्री नोटबंदी के फैसले पर वक्तव्य रखेंगे, तो शायद विपक्ष को इस मसले को लंबा खींचने का मौका ही नहीं मिला होता।

 शुरुआत में तृणमूल कांग्रेस की नेता ममता बनर्जी और आम आदमी पार्टी के अरविंद केजरीवाल को छोड़ बाकी सभी प्रमुख दलों ने कुछ झिझक के साथ इस फैसले का विरोध किया था।

 तब शायद सभी यह मान रहे थे कि जनता ने प्रधानमंत्री नरेंद्र मोदी के फैसले को पसंद किया है।

 कोई खुलकर इस फैसले के खिलाफ जाता हुआ नहीं दिखना चाहता था।

 प्रधानमंत्री ने तब यदि संसद में बयान दिया होता, तो थोड़ी-बहुत आलोचना के साथ रणनीतिकार विपक्ष को संसद चलने देने के लिए मना सकते थे।

 पर, जैसा उनके सहयोगी बताते हैं कि प्रधानमंत्री ‘अनुचित’ दबाव के सामने घुटने टेकने वालों में नहीं हैं।

 वह आमने-सामने की सीधी लड़ाई लड़ने में ज्यादा भरोसा करते हैं।

 तब सरकार के रणनीतिकारों को शायद लगा होगा कि जन दबाव में विपक्ष एक सीमा से आगे नहीं जाएगा।

 लेकिन नोटबंदी पर लोगों की परेशानियां सामने आने से विपक्ष का हौसला बढ़ा और उसके साथ ही सरकार व विपक्ष के बीच तनाव भी।

 भाजपा के नेता भी यह देखकर हैरान थे कि आमतौर पर संसद में हंगामा होने पर तीन-चार दिन बाद ही आलोचना करने वाला मीडिया इस बार पूरी तरह नोटबंदी से हो रही परेशानियों को फोकस कर रहा था।

, नतीजा यह रहा कि सरकार की जिद ने आमतौर पर एक-दूसरे को फूटी आंख न देखने वाले दलों को भी एक मंच पर खड़ा कर दिया।

 संसद के अंदर ही सही, 16 दल इस मुद्दे पर एकजुट दिखाई दिए।

 पर इस एपिसोड से कांग्रेस में यह गलतफहमी पालने का खतरा भी बढ़ा है कि लोकसभा में अपनी अब तक की सबसे कम संख्या के बावजूद प्रासंगिक बने रहने के लिए संसद में व्यवधान जरूरी है।

 कांग्रेस उपाध्यक्ष राहुल गांधी का गोरिल्ला शैली में प्रधानमंत्री पर हमला ऐसे ही संकेत दे रहा है।

, विपक्ष को गंभीरता से न लेने की सरकार की जिद अगर एक कारण थी, तो दूसरा कारण नोटबंदी मसले पर सरकार को साफ बचकर न निकलने देने के प्रति विपक्ष की बेचैनी भी था।

 उत्तर प्रदेश सहित पांच राज्यों में अगले एक-दो माह में चुनाव होने वाले हैं।

 भाजपा पर साल 2019 के लोकसभा चुनावों के पहले उत्तर प्रदेश जैसे सूबे में चुनावी सफलता हासिल करने का दबाव है।

 विपक्ष यह मान रहा है कि नोटबंदी के फैसले के पीछे वित्तीय वजह कम और राजनीतिक मकसद ज्यादा था।

 ऐसे में, विपक्ष उसके खेलने के लिए पूरा मैदान खाली नहीं छोड़ना चाहता था।

, शीत सत्र के इस तरह समाप्त होने के बाद अब यह सवाल पूछा जाना स्वाभाविक है कि क्या बजट सत्र का भी यही हश्र होगा।

 सरकार मार्च की बजाय फरवरी में बजट पेश करना चाहती है।

 संभवत: एक फरवरी को बजट पेश किया जाएगा।

 इस स्थिति में सरकार 26 जनवरी के बाद किसी भी दिन से सत्र बुला सकती है।

 तब उत्तर प्रदेश व अन्य चार राज्यों में या तो चुनाव चल रहे होंगे या होने वाले होंगे।

 नोटबंदी के चलते बैंकों व एटीएम की लाइनों में संभव है तब तक कमी आ जाए, पर जैसी कि ज्यादातर अर्थशास्त्रियों ने आशंका जताई है, अर्थव्यवस्था पर इसके शुरुआती असर भी दिखने लगेंगे।

 बजट सत्र चूंकि व्यापक प्रभाव लिए होता है, इसलिए सरकार से अपेक्षा होगी कि वह सत्र-प्रबंधन में लचीलापन दिखाएगी।

 पर जब मसला राजनीतिक तौर पर खुद को श्रेष्ठ साबित करने का हो, तो कोई आसानी से क्यों मैदान छोड़ेगा।

, – निर्मल पाठक, राजनीतिक संपादक हिन्दुस्तान।

सौजन्य – हिन्दुस्तान।

