एक फैसले का इंतजार (अमर उजाला)।

दिल्ली उच्च न्यायालय ने 2 जुलाई, 2009 को नाज फाउंडेशन बनाम सरकार एवं अन्य के मामले में एलजीबीटी(लेस्बियन, गे, बाइसेक्सुअल, ट्रांसजेंडर्स) के बारे में जो फैसला दिया था उसमें कहा गया था कि दो बालिग एकांत में आपसी सहमति से किसी प्रकार की यौन क्रिया करते हैं तो यह भारतीय दंड संहिता की धारा 377 के अंतर्गत अपराध नहीं है, परंतु यदि कोई किसी बालिग के साथ उसकी सहमति के बगैर, बच्चों की सहमति से भी अथवा किसी वयस्क महिला के अतिरिक्त अन्य किसी से भी यौन संबंध स्थापित करता है तो यह धारा 377 के अंतर्गत एक अपराध होगा।

 उच्च न्यायालय ने यह भी कहा था कि यह कानून तब तक लागू रहेगा जब तक संसद, विधि आयोग की 172वीं रिपोर्ट की अनुशंसा के तहत कानून नहीं बदल देती।

 इसके अलावा जिन मुकदमों में धारा 377 के अंतर्गत अंतिम तौर पर फैसले ले लिए गए हैं उन्हें दोबारा इस बदलाव की वजह से खोला नहीं जाएगा।

, भारतीय संविधान में यदि कोई अंतर्निहित लय है तो वह है सबको समाहित करने की, सबको साथ लेकर चलने की।

 भारतीय समाज में भी सदियों से यह लय व्याप्त है।

 आप जिन्हें अलग मानें, असामान्य मानें, उन्हें त्यागा नहीं जा सकता और न ही उन्हें काटकर अलग किया जा सकता है।

 जहां समाज सबको लेकर चल सकता है और एक दूसरे को समझ सकता है वहां सभी लोग सम्मान के साथ बिना भेदभाव के रह सकते हैं।

 भारतीय संविधान एलजीबीटी लोगों को शेष समाज की आम समझ के कारण अपराधी नहीं बना सकता।

 यह नहीं भूला जाना चाहिए कि भेदभाव समानता के सिद्धांत को निरस्त कर देता है और समानता का भाव ही हर तरह के व्यक्ति को सम्मान के साथ जीने की जगह दे सकता है।

 समलैंगिकता का इतिहास पुराना है।

 1290 से ब्रिटेन में यह अपराध की श्रेणी में रखा गया।

 इसकी सजा थी- अपराधी को जिंदा जला देना।

 1533 में समलैंगिकता की सजा थी फांसी।

 1861 में समलैंगिकता के लिए मृत्युदंड हटा दिया गया।

, भारत में लार्ड मैकाले द्वारा इसे एक अपराध बनाया गया और इसकी सजा आजीवन कारावास या दस वर्ष कैद और जुर्माना थी।

 बाद में ब्रिटेन में समलैंगिकता को अपराध की श्रेणी से बाहर कर दिया गया।

 वैसे तो इस अपराध के तहत मुकदमे कम होते हैं, परंतु इस अपराध के बने रहने से पुलिस, गुंडों आदि की बन आती है।

 समाज के लोग भी अपनी कसर निकालते हैं।

 2015 में इंडियन इंस्टीट्यूट ऑफ साइंस बेंगलुरु के एक समलैंगिक छात्र को ब्लैकमेल किया जा रहा था।

 उसने जब पैसे देने से मना किया तो उसे कैंपस के बोर्ड पर एक नोटिस दी गई- यह अत्यंत ही शर्मनाक, खराब, अनैतिक और घृणास्पद है।

 तुम्हें आत्महत्या कर लेनी चाहिए।

 क्या तुम्हें पता नहीं कि भारत में समलैंगिक होना एक अपराध है।

 क्या किसी के व्यक्तिगत रूप से यौन व्यवहार में अलग होने की वजह से ऐसा व्यवहार ठीक कहा जाएगा।

 हम इस विषय पर तो इतने असहिष्णु हैं, लेकिन जब लड़कियों, बच्चों के साथ दुष्कर्म होता है और यहां तक कि उन्हें मार तक दिया जाता है तो उद्वेलित क्यों नहीं होते।

, समाज में खुल्लम-खुल्ला अपना यौन व्यवहार प्रदर्शित करना या उसका खुले में उत्सव मनाना अश्लील है।

 ऐसा व्यवहार एक मर्यादित भारतीय के लिए असहनीय हो जाता है।

 एलजीबीटी समुदाय के सम्मान, अलग पहचान का सवाल है तो उसे शेष समुदाय को चोट पहुंचाने का अधिकार अवश्य ही नहीं होना चाहिए।

 दिल्ली उच्च न्यायालय का फैसला कई बंदिशों के साथ था, लेकिन जब दिल्ली उच्च न्यायालय का फैसला सर्वोच्च न्यायालय पहुंचा तो उसने उसे निरस्त कर दिया।

 यह अच्छा हुआ कि सर्वोच्च न्यायालय ने अपने फैसले पर पुनर्विचार करना स्वीकार कर लिया और मामले को संविधान पीठ को सौंप दिया।

 अब इस पीठ को इस पर विचार करना है कि अलग तरह के यौन व्यवहार वाले लोगों को भी बाकी लोगों की तरह ही समानता, इंसानियत भरा और स्तरीय व्यवहार मिले।

 समाज उन्हें विशिष्ट सम्मान न दे, लेकिन उनके साथ अन्य लोगों की तरह ही व्यवहार हो।

 हमारे देश में अलग पहचान के लोगों के साथ तब समाज और पुलिस का व्यवहार और भी खतरनाक हो जाता है जब वे कम आय वाले, अनपढ़, या फिर जातिगत भेदभाव से ग्रस्त होते हैं।

 उन्हें समाज में कई स्तर पर लड़ना पड़ता है।

, कानूनी संरक्षण मिलने पर उनमें आत्मबल आएगा।

 इससे उनकी लड़ाई समाप्त तो नहीं होगी, लेकिन थोड़ी आसान अवश्य होगी।

 दिल्ली उच्च न्यायालय के फैसले में कहा गया था- हर व्यक्ति, चाहे वह होमोसेक्सुअल हो या न हो उसके अंदर जेंडर और यौनाकर्षण से उपजा व्यक्तित्व उसके अंदर समाहित रहता है।

 वह जहां भी जाता है यह भाव उसके साथ रहता है।

 हर व्यक्ति का एक विशिष्ट महत्व है।

 संविधान यह मानकर नहीं चलता कि कोई व्यक्ति अकेला, अमूर्त-निराकार, देहमुक्त एवं समाज से अलग है।

 संविधान मानता है कि लोग अपने-अपने शरीर, समाज, संस्कृति, जगहों और शक्लों में रहते हैं।

, दिल्ली उच्च न्यायालय के न्यायाधीशों ने सोचा था कि कानून द्वारा एलजीबीटी समुदाय के लिए सामाजिक जीवन में एक जगह बनाई जाए, जिसमें इन अलग लोगों को संरक्षण, सम्मान, पोषण मिल सके।

 उन्होंने कल्पना की थी कि आम समुदाय संवैधानिक नैतिकता, सदाचार, जनतांत्रिक भावना को गले लगाएगा।

 अब पांच न्यायाधीशों की एक पीठ को यह सब सुनने-समझने और फैसला देने का मौका मिलेगा कि उन्होंने पहले फैसला देने में कहीं कोई गलती तो नहीं कर दी थी।

 किसी भी निष्कर्ष पर पहुंचने के पहले सर्वोच्च न्यायालय को भारतीय संविधान के द्वारा प्रदत्त सिद्धांतों-स्वतंत्रता, समानता, सम्मान, समाहित करने की भावना पर गहन विचार करना होगा।

 सच्चर कमिटी ने 2006 में इसकी वकालत की थी।

 संविधान पीठ के फैसले का इंतजार एलजीबीटी समुदाय के साथ ही राजनीतिक दलों, धार्मिक संस्थाओं और आम जनता को भी रहेगा।

सौजन्य :- अमर उजाला,7.02.2016,कमलेश जैन,  ।

