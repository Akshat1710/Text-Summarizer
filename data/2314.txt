बॉम्बे हाउस में जारी नाटक से कंपनी प्रशासन को खतरा (बिजनेस स्टैंडर्ड)।

भारतीय कॉर्पोरेट जगत की कुछ बड़ी शख्सियतें टाटा समूह की कंपनियों के साथ स्वतंत्र निदेशक के तौर पर जुड़ी हुई हैं।

 ऐसे में यह समझना कि साइरस मिस्त्री धड़े के परोक्ष मंतव्य और चतुर रणनीति के सहारे स्वतंत्र निदेशकों को उनके पद में निहित जिम्मेदारियां निभाने से रोका जा सकता है तो यह काफी हद तक अनुचित होगा।

लेकिन टाटा समूह की कंपनियों के कुछ स्वतंत्र निदेशकों ने अपने कदमों से अल्पसंख्यक शेयरधारकों को भ्रमित करने का काम किया है।

 रतन टाटा और मिस्त्री धड़ों के बीच आरोप-प्रत्यारोप का दौर बदस्तूर जारी है।

 स्वतंत्र निदेशकों से अपेक्षा थी कि वे मौजूदा घटनाओं को लेकर फैला धुंधलका साफ करने और कुछ हद तक समझदारी का माहौल बनाने में मदद करेंगे लेकिन उनकी गतिविधियों ने माहौल में और भी भ्रम फैला दिया है।

कुछ स्वतंत्र निदेशकों के परस्पर-विरोधी रुख के बाद कई सवाल उठते हैं जिनके जवाब मांगे जाने की जरुरत है।

 मिस्त्री को बाहर का रास्ता दिखाने वाली टाटा संस की बोर्ड बैठक का ही उदाहरण लीजिए।

 टाटा संस की नामांकन एवं पारितोषिक समिति ने कुछ समय पहले ही मिस्त्री के प्रदर्शन की तारीफ की थी।

 इसके बावजूद समिति में शामिल तीन स्वतंत्र निदेशकों में से दो निदेशकों ने मिस्त्री की बर्खास्तगी के पक्ष में मत दिया।

प्रतिनिधि सलाहकार फर्म एसईएस ने अपनी एक रिपोर्ट में केकी दादीसेठ का जिक्र करते हुए एक वाजिब मुद्दा उठाया है।

 समूह की कंपनी इंडियन होटल्स के स्वतंत्र निदेशक के रूप में दादीसेठ ने अन्य स्वतंत्र निदेशकों के साथ मिस्त्री के प्रदर्शन की सराहना की है।

 लेकिन उनके रुख को लेकर इस वजह से संदेह पैदा हो रहा है कि वह सर रतन टाटा ट्रस्ट के एक ट्रस्टी भी हैं।

 यह उन दो ट्रस्टों में से एक है जिनकी टाटा संस के भीतर दो-तिहाई हिस्सेदारी है।

 इसके अलावा इंडियन होटल्स कंपनी में यह ट्रस्ट शेयरधारक भी है।

 एसईएस के मुताबिक, ऐसा लगता है कि दादीसेठ ने दोहरा रवैया अपनाया है।

 एक तरफ तो वह मिस्त्री का समर्थन करते हैं वहीं रतन टाटा ट्रस्ट का ट्रस्टी होने से वह मिस्त्री को हटाने वाले फैसले में भी भागीदार दिखते हैं।

डीसीबी बैंक के चेयरमैन नरसी मुनजी इसी तरह के एक और उदाहरण हैं।

 टाटा केमिकल्स के स्वतंत्र निदेशक के रूप में मुनजी ने मिस्त्री को कंपनी का चेयरमैन बनाए रखने के फैसले पर अन्य निदेशकों के साथ सहमति जताई।

 उसके कुछ दिनों दिन बाद ही टाटा मोटर्स की बैठक में मुनजी ने स्वतंत्र निदेशकों की भूमिका को लेकर नुस्ली वाडिया के प्रस्तावित बयान का पुरजोर विरोध किया।

 मुनजी और कुछ अन्य स्वतंत्र निदेशकों की पहल का ही असर था कि मिस्त्री के बारे में कोई चर्चा नहीं हुई।

 आखिरकार स्वतंत्र निदेशकों ने बोर्ड के नेतृत्व में पूरी आस्था व्यक्त की।

 लेकिन मुनजी के दोनों कंपनियों के बोर्ड में अलग-अलग रुख को लेकर संदेह पैदा होता है।

 यहां यह बात ध्यान में रखने लायक है कि मुनजी सर रतन टाटा ट्रस्ट के ट्रस्टी भी हैं।

 इस पूरे घटनाक्रम से कोई अल्पसंख्यक शेयरधारक भला क्या नतीजा निकालेगा।

टाटा स्टील की बोर्ड बैठक से मिला संदेश भी कम असंगत नहीं है।

 कंपनी के छह स्वतंत्र निदेशकों में से तीन ने मिस्त्री का साथ देने से मना कर दिया लेकिन बाद में उनमें से कुछ लोग पलट गए।

 बोर्ड के सदस्यों को शेयरधारकों के सामने तो सही तस्वीर रखनी चाहिए।

इसके अलावा परेशानी में डालने वाले कुछ और संकेत भी हैं।

 टाटा केमिकल्स की बोर्ड बैठक के कुछ दिनों बाद ही स्वतंत्र निदेशक भास्कर भट ने अपने पद से इस्तीफा दे दिया।

 उनका कहना है कि बैठक के बाद स्वतंत्र निदेशकों की तरफ से जारी बयान में उनके विचारों को तोड़-मरोड़कर पेश किया गया था।

 भट ने तीन स्वतंत्र निदेशकों में से किसी एक को बैठक की अध्यक्षता करने की इजाजत देने का मिस्त्री से अनुरोध किया था लेकिन उसे तत्काल ही नकार दिया गया।

उसके बाद टाटा केमिकल्स की बोर्ड बैठक के पहले यह नाटक हुआ।

 रिपोर्ट के मुताबिक, स्वतंत्र निदेशकों ने प्रबंध निदेशक आर मुकुंदन पर बोर्ड की राय का अनादर करने का आरोप लगाया और कहा कि वह टाटा संस के शीर्ष नेतृत्व के निर्देशों के मुताबिक काम कर रहे हैं।

 अगर इन आरोपों में सच्चाई है तो यह कॉर्पोरेट गवर्नेंस का बहुत ही खराब उदाहरण पेश करता है।

इतना ही दुखद टाटा संस का वह अपुष्ट बयान भी है जिसमें कहा गया था कि टाटा संस के चेयरमैन पद से हटाए जाने के बाद मिस्त्री समूह की कंपनियों पर स्वतंत्र निदेशकों की मदद से नियंत्रण बनाए रखने की कोशिश कर रहे हैं।

 टाटा संस ने नुस्ली वाडिया पर प्रवर्तकों के हितों के खिलाफ अन्य स्वतंत्र निदेशकों को लामबंद करने का आरोप भी लगाया है।

 यही उम्मीद की जा सकती है कि टाटा की तरफ से इस बारे में पुख्ता सबूत पेश किए जाएंगे।

संक्षेप में कहें तो स्वतंत्र निदेशकों की भूमिका शेयरधारकों के हित की रक्षा करनी है लेकिन आपस में ही बंटा हुआ बोर्ड होने से इस मकसद को शायद ही हासिल किया जा सकता है।

 बॉम्बे हाउस पर कब्जे के प्रयास में लगे दोनों धड़ों को कॉर्पोरेट गवर्नेंस के हित में इस जंग को खत्म करना ही होगा।

, – श्यामल मजूमदार।

सौजन्य – बिजनेस स्टैंडर्ड।

