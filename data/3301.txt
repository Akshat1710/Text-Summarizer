आईने से बड़ा एक कद (हिन्दुस्तान)।

जे जयललिता को देखने के कई तरीके हो सकते हैं।

 कुछ लोग उन्हें एक करियरिस्ट के रूप में देखते हैं, जिन्होंने फिल्मों से करियर शुरू किया और फिर उसके ग्लैमर का इस्तेमाल करते हुए राजनीति में आईं और छा गईं।

 कुछ लोग उन्हें एक तानाशाह के रूप में भी देखते रहे हैं।

 आप चाहें, तो उन्हें एक ऐसी संघर्षशील महिला के रूप में देख सकते हैं, जिसने तमाम विपरीत स्थितियों से जूझते हुए शिखर तक पहुंचने का रास्ता तैयार किया।

 आप किसी भी तरह से देखें, तो यही पाएंगे कि वह जिस भी समय जहां भी रहीं, लगातार आगे बढ़ती रहीं।

 यहां तक कि जब वह जेल में रहीं, तब भी किसी को इसमें कोई शक नहीं था कि जेल से निकलने बाद उनकी कामयाबियों का कारवां फिर से आगे बढ़ने लगेगा।

 1961 में जयललिता ने एक फिल्म में छोटी सी भूमिका से शुरुआत की, तो आगे चलकर तमिल फिल्मों की सुपर स्टार बनीं।

 1983 में अन्नाद्रमुक की प्रचार सचिव के रूप में राजनीतिक शुरुआत करने वाली जया 1991 आते-आते तमिलनाडु की मुख्यमंत्री बन गईं।

 इसके बाद तो उस प्रदेश की पूरी राजनीति ही बदल गई।

, शुरू में जब जयललिता राज्य की मुख्यमंत्री बनीं, तो इस बात पर बहस होती थी कि वह ज्यादा लोकप्रिय हैं या उनके गुरु एमजी रामचंद्रन ज्यादा लोकप्रिय थे।

 खुद जयललिता ने ऐसी चीजों को कभी तूल नहीं दी, लेकिन यह सच है कि जल्द ही उन्होंने वह लोकप्रियता हासिल कर ली, जिसने प्रदेश ही नहीं देश के भी बहुत सारे रिकॉर्ड ध्वस्त कर दिए।

 पिछले तकरीबन ढाई दशकों से वह तमिलनाडु के केंद्र में लगातार बनी हुई हैं।

 इस दौरान प्रदेश में या तो लोग जयललिता को वोट देकर सत्ता में बिठाते थे या लोग उनसे नाराज होकर उन्हें सत्ता से हटाते थे।

 हार-जीत किसी की भी हो, तमिलनाडु में जो कुछ भी होता था, वह जयललिता के आस-पास ही होता था।

 तमाम आलोचनाएं भी थीं।

 यह कहा जाता था कि वह किसी कुलीनतावादी शासक की तरह आम जनता के बीच नहीं आतीं और उनसे बहुत दूर रहती हैं।

, मीडिया से उनकी दूरी और एलर्जी भी हमेशा ही चर्चा का विषय रही।

 उसके बावजूद वह जनता से जुड़ना जानती थीं।

 वह उन योजनाओं के साथ जनता से जुड़ती थीं, जिन्हें अर्थशास्त्र की भाषा में लोक-लुभावन कहा जाता है।

 कभी मुफ्त का कलर टीवी, कभी लैपटॉप, कभी मिक्सर-ग्राइंडर, गरीबों के लिए सस्ती कैंटीन, सस्ती साड़ी जैसी ढेर सारी योजनाओं के जरिये वह एक बहुत बडे़ तबके से सीधा जुड़ जाती थीं।

 माना जाता है कि ऐसी योजनाएं चलाने वाले राज्य अपना खजाना खाली करके आर्थिक रूप से पिछड़ जाते हैं, लेकिन इस दौरान तमिलनाडु सबसे ज्यादा तरक्की करने वाले राज्यों में बना रहा।

 जयललिता पर कुलीनतावादी होने के आरोप भले ही लगते हों, लेकिन यह भी सच है कि उन्होंने कभी कोई राजनीतिक ढोंग नहीं किया।

 न सफाई अभियान के नाम पर उन्होंने किसी सड़क पर झाड़ू लगाया, न कभी दलितों के साथ पंगत में बैठकर भोजन करने की रस्म अदायगी की।

, उनकी इस लोकप्रियता के कई और पहलू हैं।

 देश के राजनीतिक इतिहास में एक बड़ी भूमिका निभाने वाले दल को उन्होंने अपनी आभा के इर्द-गिर्द सीमित कर दिया।

 संसदीय राजनीति में दलों की बहुत बड़ी भूमिका होती है, यहां तक कि सरकारों से भी बड़ी।

 पर देश के कई दूसरे क्षेत्रीय दलों की तरह अन्नाद्रमुक ने भी यह भूमिका अपने नेता के करिश्मे के हवाले कर दी।

 यही वजह है कि आज जब वह नहीं हैं, तो सबको लग रहा है कि यह दल अब बचेगा भी या नहीं।

 ऐसा नेता शायद हमें जल्द नहीं मिलेगा, जो इस खाली जगह को भर सके, पर काश कोई स्पष्ट उत्तराधिकारी तो होता।

, सौजन्य – हिन्दुस्तान, 07-12-2016।

