नई खोज की मुश्किल राह (दैनिक जागरण)।

प्रधानमंत्री ने इनोवेशन यानी नई खोजों को भारत के विकास के केंद्र में लाने की पहल की है।

 प्रधानमंत्री की इस पहल के लिए साधुवाद।

 उनके इशारे पर नीति आयोग ने प्रो. तरुण खन्ना की अध्यक्षता में इनोवेशन का रोड मैप तैयार करने को कमेटी गठित की थी।

 कमेटी ने दो महत्वपूर्ण सुझाव दिए हैं।

 पहला सुझाव है कि नए स्टार्टअप उद्योगों को वित्तीय सहायता देने के लिए 200 करोड़ रुपये प्रति वर्ष का कोष बनाया जाए।

 स्टार्टअप उन उद्यमियों को कहा जाता है जो अपने जीवन में पहली बार उद्योग लगा रहे हैं।

 मान लीजिए आप कालेज ग्रेजुएट हैं।

 आपके पास आइडिया है, परंतु पूंजी नहीं है।

 साधारणत: बैंकों के द्वारा नए उद्योगों को लोन तब ही दिया जाता है जब उद्यमी के पास गारंटी के रूप में मकान, जमीन, फिक्स डिपाजिट या दूसरी संपत्ति हो।

 ऐसी स्थिति में कुछ संस्थाएं नए उद्यमियों को बिना गारंटी के लोन अथवा पूंजी उपलब्ध कराती हैं।

 साधारत: यह पूंजी नए सृजनात्मक उद्योगों के लिए दी जाती हैं।

 इन संस्थाओं को वेंचर कैपिटल अथवा इनोवेशन फंड कहा जाता है।

 ये संस्थाएं जानती हैं कि 10 में से 8 स्टार्टअप फेल हो जाएंगे, परंतु शेष दो सफल स्टार्टअप से इन्हें इतना लाभ हो जाता है कि आठ स्टार्टअप का घाटा ये वहन कर लेते हैं।

 माइक्रोसाफ्ट तथा फेसबुक जैसी भारी भरकम कंपनियां ऐसे स्टार्टअप से बड़ी हुई हैं।

, भारत सरकार के डिपार्टमेंट आफ साइंस एवं टेक्नोलाजी ने 1980 से अब तक लगभग 100 करोड़ रुपये की पूंजी स्टार्टअप उद्योगों का उपलब्ध कराई हैं।

 कमेटी ने इस रकम को कम बताया है।

 सुझाव दिया है कि सरकार को 200 करोड़ रुपये प्रति वर्ष इस कार्य के लिए उपलब्ध कराने चाहिए।

 यह सुझाव स्वागत योग्य है।

 बल्कि 130 करोड़ लोगों के देश में 200 करोड़ की राशि कम ही दिखती है।

 सरकारी कर्मियों के वेतन में एक लाख करोड़ की वृद्धि करने की योजना है।

 इस अनुपात में न सही, तो भी 130 करोड़ जनता को इनोवेशन के लिए कम से कम 1300 करोड़ रुपये की प्रति वर्ष की सहायता देनी चाहिए।

, कमेटी ने कहा है कि देश की यूनिवर्सिटी व्यवस्था में सुधार जरूरी है।

 हमारी यूनिवर्सिटियों द्वारा क्लर्क तैयार किए जाते हैं जो पढ़ना लिखना जानते हैं परंतु सोचना नहीं।

 इस व्यवस्था के खस्ता हाल होने का प्रमुख कारण अध्यापकों की पक्की नौकरी है।

 इनोवेशन तो दूर, पढ़ाने में भी इनकी रुचि नहीं होती है।

 जरूरी है कि यूनिवर्सिटी के सभी अध्यापकों को नियमित नौकरी से हटा कर पांच वर्ष के ठेके पर रखा जाए।

 यूनिवर्सिटी व्यवस्था में सुधार किए बिना देश के युवाओं में इनोवेशन की ललक पैदा करना असंभव है।

 कमेटी ने इस बात को स्वीकार किया है, परंतु यूनिवर्सिटी के ठोस सुधार के सुझाव देने के स्थान पर पुराने फामरूलों को दोहराया है।

 उसने कहा है कि देश की शिक्षा व्यवस्था में परिवर्तन का कमेटी समर्थन करती है।

 वर्तमान पाठ्यक्रम, पढ़ाने की तकनीक, अध्यापकों के मूल्यांकन, ई शिक्षा का प्रसार जरूरी है।

, ऐसे ही उद्गार शिक्षा सुधार की पूर्व कमेटियों ने दिए थे।

 उनकी संस्तुतियां ठंडे बस्ते में पड़ी हुई हैं।

 अत: देश में इनोवेशन को बढ़ावा देने की जमीन बनाना कठिन ही होगा।

 कमेटी ने पेटेंट कानून को सख्त बनाने की वकालत की है।

 इस पर पुनर्विचार जरूरी है।

 हार्वर्ड यूनिवर्सिटी द्वारा किए गए एक अध्ययन में बताया गया है कि पेटेंट कानून का दो तरह से प्रभाव पड़ता है।

 ढीले पेटेंट कानून से मेजबान देश के लिए संभव होता है कि नई तकनीकों का डुप्लीकेट बना ले।

 इसके बाद इनोवेशन करके इनमें और सुधार किया जा सकता है।

 दूसरी तरफ सख्त पेटेंट कानून से लोगों को नई तकनीक का सृजन करने का प्रोत्साहन मिलता है।

 इन्हें भरोसा रहता है कि उनके आविष्कार की दूसरों द्वारा चोरी नहीं की जाएगी।

 इन दोनों पक्षों के बीच समझ आता है कि प्रारंभिक समय में ढीला पेटेंट कानून लाभप्रद होता है।

 एक स्तर की क्षमता हासिल कर लेने के बाद सख्त पेटेंट कानून लाभप्रद होता है।

 कमेटी ने पेटेंट के इन दोनों पक्षों को नहीं समझा है।

 विकसित देश लगातार सख्त पेटेंट कानून की वकालत करते रहे हैं।

 कमेटी ने बिना सोचे विचारे इनकी मांग का अनुमोदन किया है।

, इनोवेशन को बढ़ावा देने के लिए कई जरूरी कदमों पर कमेटी ने मौन साधे रखा है।

 यूनाइटेड नेशंस यूनिवर्सिटी ने भारत में इनोवेशन को प्रोत्साहन देने में सरकार की भूमिका पर शोध किया है।

 उसने कहा है कि भारत में रिसर्च के लिए सरकार द्वारा दिया जाने वाला अनुदान नगण्य है।

 इनोवेशन में सदा रिस्क रहता है।

 करोड़ों रुपये लगाने के बाद भी असफलता हाथ लग सकती है।

 ऐसे में बड़े कार्यक्रमों को सरकार के अनुदान से ही लागू किया जा सकता है।

 सरकार को चाहिए कि कुछ विषयों को चुने जिनमें इनोवेशन की जरूरत है और इन पर रिसर्च कराने के लिए बड़ी मात्र में अनुदान दे।

 लेकिन कमेटी ने ऐसा सुझाव नहीं दिया है।

 सफल आविष्कार पर पुरस्कार देने की बात अवश्य कही है।

 परंतु आविष्कार तब हो सकेगा जब उसके लिए जरूरी उपकरण आदि उपलब्ध होंगे।

 पुरस्कार देने की योजना स्वागतयोग्य है परंतु साथ-साथ इनोवेशन के लिए जरूरी संसाधन जुटाने की भी व्यवस्था करनी होगी।

, अपने देश में काउसिंल आफ साइंटिफिक एंड इंडस्टियल रिसर्च द्वारा कई रिसर्च संस्थाओं की स्थापना की गई है जैसे लखनउ में सेंट्रल ड्रग रिसर्च इंस्टीट्यूट बनाया गया है।

 यूनाइटेड नेशंस यूनिवर्सिटी ने अपने शोध में बताया है कि इन संस्थाओं की पूर्ण निर्भरता सरकारी अनुदान पर रहती है।

 इनके द्वारा अपनी चहारदीवारी से बाहर उद्योगों से कम ही तालमेल बैठाया जाता है।

 ये शोध कम करते हैं, क्योंकि सरकारी व्यवस्था पर खर्च अपने पर जोर होता है, न कि परिणाम मापने पर।

 यदि इन्होंने कोई आविष्कार कर लिया तो उसे निजी उद्योगों को हस्तांतरित करने की कोई रुचि नहीं रहती है।

 ये अपने किले में अंदर ही कैद रहते हैं।

 1996 के बाद इन संस्थाओं में सुधार के प्रयास किए गए हैं।

 इसका लाभ हुआ है कि अब इनके द्वारा नए पेटेंट के पंजीकरण में कुछ तेजी आई है, परंतु उद्योगों से इनका संबंध अभी भी कम ही है।

 कमेटी से अपेक्षा की जाती थी कि इन संस्थाओं के सुधार का रोड मैप बनाती।

 लेकिन कमेटी ने इस विषय पर मौन धारण कर लिया है।

 कमेटी के कुछ सुझाव अच्छे और सही दिशा में हैं।

 परंतु दूसरे मदों पर और प्रखर और स्पष्ट नीतियां लागू करने की आवश्यकता है।

 अन्यथा प्रधानमंत्री के इनोवेशन के सुविचार के फुस्स होने की संभावना है।

,  , सौजन्य :- दैनिक जागरण 24.11.2015, डॉ. भरत झुनझुनवाला।

