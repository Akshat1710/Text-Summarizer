करिश्मा नेताओं का (पत्रिका)।

दूसरे चाहे माने या न माने, लेकिन अपने यहां तो माना ही जाता है कि इंसान का दूसरा जन्म होता है।

 पति-पत्नी के मामले में तो यह कहा ही जाता है कि यह एक-दो नहीं वरन् पूरे सात जन्मों का रिश्ता है।

 हालांकि ऐसे जोड़ों की भी कमी नहीं जो प्रतिदिन कुत्ते-बिल्ली की तरह लड़ते-भिड़ते भी, न केवल बाल-बच्चे पैदा करते हैं वरन् पूरी जिन्दगी एक छत के नीचे गुजार लेते हैं और इसी तरह जीने के लिए वे बाकी छह जन्मों का भी इंतजार कर लेते हैं।

अपने यहां तो यह भी समझा जाता है कि आदमी के इस जन्म के कामों का प्रतिफल दूसरे जन्म में मिलता है इसलिए वे बगैर घबराये उल्टे-सीधे धंधे करते रहते हैं- जब परिणाम अगले जन्म में भुगतने हैं तो इस जन्म में कसर क्यों छोड़ी जाए।

 परन्तु कुछ महामना ऐसे भी होते हैं जिन्हें इस जन्म के कर्मों पर इतना अधिक पश्चाताप होता है कि वे दूसरे जन्म में कुछ और ही बनना चाहते हैं।

 सब जानते हैं कि अणुबम का आविष्कार महान् वैज्ञानिक अलबर्ट आइंस्टीन की थ्योरी पर हुआ था।

 मरने से पहले आइंस्टीन ने कहा था- अगर मुझे पता होता कि मेरी सृजनात्मकता की निष्पत्ति, मेरे जीवन भर के काम का परिणाम अणुबम होगी तो मैं कभी एक भौतिक विज्ञानी नहीं होता।

और अगर मेरा दूसरा जन्म होगा तो परमात्मा से प्रार्थना करता हूं कि मुझे भौतिकविद् बनाने की बजाय एक ‘प्लंबर बना देना।

 चलिए एक खेल खेलते हैं।

 आप अपने मित्र, पड़ोसियों और रिश्तेदारों से मिलिए और उनसे पूछिए कि आप अगले जन्म में क्या बनना चाहते हैं।

 कसम से एक से एक दिलचस्प जवाब आपको मिलेंगे।

और हमारी ख्वाहिश पूछे तो हम अगले जन्म में ‘उल्लू बनना चाहेंगे।

 नेताओं की कृपा से हम तो इस जन्म में भी जीते-जागते ‘उल्लू बन ही चुके हैं।

 नेता का करिश्मा यही है वह एक अपने करतब से ही करोड़ों को उल्लू बना देता है।

, सौजन्य – पत्रिका।

