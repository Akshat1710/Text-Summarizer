महानगरों में नस्लवादी सोच (अमर उजाला)।

(बंगलूरू में पिछले दिनों जो हुआ, उसका संदेश यह है कि विश्वग्राम का हिस्सा बनकर इतराना काफी नहीं है, हमें दूसरी नस्लों और संस्कृतियों को सम्मान देना भी सीखना होगा।

)।

बंगलूरू में विगत रविवार को सड़क दुर्घटना में एक महिला की मौत के बाद भीड़ ने दो कारें फूंक देने के साथ तंजानिया की एक छात्रा के साथ जैसी बदसुलूकी की, वह नस्लवाद का उदाहरण तो है ही, सिलिकॉन सिटी में अफ्रीकी छात्रों के साथ यह दुर्व्यवहार दुनिया में हमारी छवि खराब करने के लिए भी काफी है।

 सड़क दुर्घटनाओं में होने वाली मौतें बहुत दुखद हैं, तब तो और भी, जब ड्राइवर के नशे में होने के कारण किसी राहगीर की जान जाए।

 पर अगर कार चालक अफ्रीकी न होता, तो भीड़ की प्रतिक्रिया संभवतः इतनी उग्र नहीं होती।

 सूडानी ड्राइवर की कार फूंक देने के बाद अपने दोस्तों के साथ गुजर रही तंजानिया की एक छात्रा के साथ भीड़ ने जो सुलूक किया, एक सभ्य समाज उसकी इजाजत कतई नहीं देता।

 इस घटना को तंजानिया के उच्चायोग और हमारे विदेश मंत्रालय ने गंभीरता से लिया है, तो इसे समझा जा सकता है।

, अलबत्ता कुछ लोगों की गिरफ्तारी के बाद इस मामले को स्थानीय बनाम विदेशी से जोड़ने की जैसी राजनीतिक कोशिश हो रही है, वह उतनी ही दुर्भाग्यपूर्ण है।

 यह विद्रूप ही है कि एक तरफ हम विदेशी निवेशकों को आमंत्रित करते हैं; ग्लोबल इन्वेस्टर्स मीट में कर्नाटक के मुख्यमंत्री सिद्धरमैया ने राज्य की सुखद तस्वीर दिखाकर भारी विदेश निवेश हासिल किया है, हम विदेशी छात्रों को अपने यहां बुलाते हैं, पर उन्हें अपनी संस्कृति से जोड़ना तो दूर, कुछ गलत होने पर उन्हीं को जिम्मेदार ठहराने लगते हैं।

 यह मानसिकता बंगलूरू और दिल्ली, जहां जनवरी, 2014 में आप के एक मंत्री ने ठीक इसी रवैये का परिचय दिया था, जैसे महानगरों में दिखे, तो चिंतित होना स्वाभाविक है।

 कर्नाटक विदेशी छात्रों का गढ़ माना जाता है, जहां भारत आने वाले हर चार में से एक विदेशी छात्र पढ़ने आता है।

 अगर अफ्रीकी छात्रों की उपस्थिति से वहां अपराध बढ़े हैं या वे वीजा अवधि समाप्त होने के बाद भी रहते हैं, तो यह निश्चित तौर पर जांच का विषय है।

 पर इससे स्थानीय लोगों को कानून हाथ में लेने का अधिकार नहीं मिल जाता।

 इस तरह की घटनाएं बताती हैं कि ′विश्वग्राम′ का हिस्सा बनकर इतराने से पहले हमें दूसरी नस्लों और संस्कृतियों को सम्मान देने का सलीका सीखना होगा।

सौजन्य :- अमर उजाला,6.02.2016,  ।

