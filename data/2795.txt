तिरछी नज़र – एक ‘जल्लीकट्टु’ से सहमी पब्लिक (दैनिक ट्रिब्यून)।

पिछले दिनों तमिलनाडु के जल्लीकट्टु पर समूचे देश की नजरें टिकी रहीं।

 खासा उत्पात मचा।

 हालांकि यह तय करना मुश्किल रहा कि उत्पात सांडों से ज्यादा लोगों ने मचाया कि चैनलों ने।

 सांड इनसानियत से सहमे रहे।

 इनसान सांडोचित हरकतों पर उतरे रहे।

 सरकार हमेशा की तरह हैरान-परेशान दिखी।

 चैनल अपने सींग अर्थात कैमरे उठाकर बेलगाम दौड़ते रहे।

 इससे सड़क से लेकर ड्राइंगरूम तक लोगों में घबराहट फैली।

खैर।

 तमिलनाडु का जल्लीकट्टु जस-तस निपट गया।

 सांड तो शांत थे ही, लोग भी हिंसक बर्ताव के बाद शांति को प्राप्त हुए।

 लेकिन एक जल्लीकट्टु इधर यूपी, पंजाब, उत्तराखंड में भी मचा है।

 चुनाव का खुला मैदान है।

 पूरा सांडोचित माहौल है।

 प्रत्याशियों की फुफकारें हैं।

 पछाड़ने के लिए सबके पास अपने सींग हैं।

 सामने तमाशबीन पब्लिक है।

 कुछ छुट्टे सींगों पर झंडे लगाकर पब्लिक के बीच आ घुसे हैं।

 लोग भयभीत हैं कि कोई झंडों में उलझाकर पीछे से सींगों से उछालकर न दे मारे।

 वादे, भाषण, आश्वासन, झूठ, छल, प्रपंच, बेशर्मी के सींग कहीं गहरा वार करते हैं।

 इस दो माह के जल्लीकट्टु के बाद जली-कटी पब्लिक को होश आने में वक्त लगेगा।

 अर्से तक तो यह समझ ही नहीं आएगा कि आखिर हुआ क्या।

 वह कैसे चोटिल हो गई।

 होश आने के बाद पूरे पांच साल का अफसोस रह जाएगा।

 वैसे पब्लिक इसे भी सह लेगी।

 उसके पास सहने का ‘पंचवर्षीय’अनुभव है।

 ऐसी कई ‘पंचवर्षीय’ स्कीमें सहते-सहते गुजर चुकीं।

पब्लिक को समझ नहीं आ रहा कि जिस तरह खेल शुरू हुआ है, उसका अंजाम क्या होगा और उसमें उसकी भूमिका क्या है।

 खेल के सारे नियम धराशायी हैं।

 जो कल तक उधर से ताल ठोक रहे थे, आज इधर से ललकार रहे हैं।

 दुश्मन दोस्त निकल आए, दोस्त दुश्मनी पर उतर आए।

 कल तक जिनकी नजरों में यूपी बेहाल था, आज बेमिसाल है।

 जिनके खिलाफ गले फाड़ते थे, आज उसी गले से साझा प्रेस कॉनफ्रेंसें कर रिश्तों की दुहाई दे रहे हैं।

 गोया रिश्ते नये, सोच वही।

 अजब नजारे हैं।

 और जो शुचिताप्रिय पार्टी देश को कांग्रेस मुक्त करने का अभियान छेड़े है, उसने मुक्ति यूं दिलाई कि खुद कांग्रेसयुक्त-सी नजर आने लगी है।

खैर, दलबदल से लेकर दल बल, धन बल, बाहु बल, गुरुत्वाकर्षण बल अर्थात जैसा भी बल लग जाए, लगाने पर तुले हैं।

 छापापार शैली में कैंडिडेट उड़ाए जा रहे हैं, झपटमार स्टाइल में टिकट।

 कोई बाज की तरह किसी की टिकट झपट ले गया।

 जिनके हाथ में टिकट थी, टापते रह गए।

 किसी की टिकट वाली जेब ही कट गई।

 कुछ न घर के रहे, न घाट के तो कुछ घाट-घाट का टिकटीय पानी पी रहे हैं।

 इस जल्लीकट्टु में पब्लिक की हालत गिद्ध, बाज, कौवों से घिरी मैना की तरह है।

 यह तय है कि इसमें लहूलुहान पब्लिक ही होगी।

, – सुरजीत सिंह।

सौजन्य- दैनिक ट्रिब्यून।

