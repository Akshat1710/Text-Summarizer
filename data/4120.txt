बुलंद हैं टीम इंडिया के इरादे  (राष्ट्रीय सहारा)।

भारत में आठ मार्च को टी-20 विश्व कप का डंका बजने जा रहा है और सभी टीमें इसकी तैयारी में मुस्तैदी से जुटी हुई हैं।

 क्रि केट प्रेमियों के दिमाग में यह सवाल कौंधना स्वाभाविक है कि इस बार चैंपियन कौन बनेगा।

 साल 2016 के प्रदर्शनों को पैमाना माना जाए तो महेंद्र सिंह धोनी की अगुआई वाली टीम इंडिया चैंपियन बनने की मजबूत दावेदार नजर आती है।

 पर यह भी सच है कि इस टी-20 विश्व कप में जब भी किसी टीम को सबसे मजबूत दावेदार माना जाता है, वह चैंपियन नहीं बन सकी है।

 तो सवाल यह है कि टीम इंडिया क्या इस सिलसिले को तोड़ पाएगी।

 आस्ट्रेलिया को दुनिया की सर्वश्रेष्ठ टीमों में शुमार किया जाता है और उसने टेस्ट और वनडे क्रि केट में हर उपलब्धि हासिल की है, पर टी-20 विश्व कप के खिताब से उसकी दूरी आज भी बनी हुई है।

 आस्ट्रेलिया के कप्तान स्टीवन स्मिथ को इस बार खिताब से दूरी खत्म करने का भरोसा है।

 बात दक्षिण अफ्रीका की करें तो टीम हमेशा की तरह बहुत दमदार नजर आती है, परंतु क्या वह खुद से चोकर्स का टैग हटाने में कामयाब हो पाएगी या फिर मौजूदा चैंपियन श्रीलंका उपमहाद्वीप की स्थितियों का फायदा उठाकर चैंपियन वाला रूतबा बरकरार रख पाएगी।

, आने वाले कुछ हफ्तों में इन्हीं सवालों के जवाब तलाशे जाने हैं।

इस विश्व कप में भाग लेने वाली सभी टीमों के कप्तानों में महेंद्र सिंह धोनी सबसे अनुभवी हैं और उन्होंने 2007 में टी-20 विश्व कप की शुरुआत होने पर भारतीय टीम को चैंपियन बनाकर कॅरियर को चमकदार बनाने की शुरुआत की थी।

 अब वह अपने कॅरियर के अंतिम पड़ाव पर हैं और वह चैंपियन बनने के साथ कॅरियर को विराम देने का जरूर प्रयास करेंगे।

 टीम इंडिया ने जिस तरह से पहले आस्ट्रेलिया को आस्ट्रेलिया में 3-0 से फिर श्रीलंका को घर में 2-1 से और फिर एशिया कप में जिस तरह से पाकिस्तान श्रीलंका और बांग्लादेश को हराया, उससे यह तो साबित होता ही है कि टीम मजबूत और संतुलित है।

 इसके अलावा धोनी सेना का घर में खेलना सोने पे सुहागा वाला काम करेगा।

 यह सही है कि आईपीएल में सभी टीमों के खिलाड़ियों के खेलने से वह सभी भारतीय विकेट के बारे में अच्छी-खासी जानकारी रखते हैं, इसलिए घरेलू लाभ वाली स्थिति थोड़ी बेमानी नजर आती है।

 फिर भी इस बात को नहीं नकारा जा सकता है कि स्पिनर अश्विवन और रविंद्र जडेजा घर में खेलते समय जितने खतरनाक रहते हैं, उतने अन्य देशों में खेलते समय नहीं दिखते।

 इसके अलावा भारतीय बल्लेबाज भी घर में खेलते समय ज्यादा सहज नजर आते हैं।

 इसलिए भारतीय प्रदर्शन में और मजबूती दिखना स्वाभाविक है।

भारतीय बल्लेबाजी की जान विराट कोहली और रोहित शर्मा हैं।

 इन दोनों ने इस साल टी-20 में भारत को मिली सफलताओं में अहम योगदान किया है।

, इसी तरह अविन और जडेजा भी लगातार अच्छा प्रदर्शन करते रहे हैं, लेकिन दो खिलाड़ियों की वजह से टीम की क्षमता में अतिरिक्त बढ़ोतरी हुई है और यह खिलाड़ी हैं-युवराज सिंह और जसप्रीत बुमरा।

 यह सही है कि भारत द्वारा 2007 में जीते टी-20 विश्व कप और 2011 में जीते वनडे विश्व कप दोनों में युवराज की भूमिका अहम रही है, किंतु वह पिछले काफी समय से रंगत में नहीं खेल पा रहे थे।

 वैसे, उन्होंने एशिया कप में श्रीलंका के खिलाफ जिस तरह 18 गेंद में 35 रन बनाए, उससे यह माना जाने लगा है कि उनकी वापसी हो गई है।

 असल में युवराज जैसे खिलाड़ी ही किसी टीम को चैंपियन बनाते हैं।

 बुमरा की बात करें तो उनके आने से टीम को डेथ ओवरों के लिए एक अच्छा गेंदबाज मिल गया है।

 उनका आशीष नेहरा के साथ खतरनाक तालमेल बन गया है और यह जोड़ी प्रतिद्वंद्वी टीमों को शुरुआत में ही झटके देने में सफल रही है।

 इसके अलावा सुरेश रैना, शिखर धवन की बल्लेबाजी और हार्दिक पांड्या की बल्लेबाजी और गेंदबाजी टीम को विजयी तालमेल में बदलती नजर आती है।

 अब सवाल यह है कि टीम इंडिया के अलावा और कौन सी टीमें हैं, जिन्हें खिताब जीतने के दावेदारों में शुमार किया जा सकता है।

 वैसे तो यह प्रारूप है ही अनिश्तिताओं वाला।

 एशिया कप में ही देखें तो, मेजबान बांग्लादेश ने श्रीलंका और पाकिस्तान जैसी दिग्गज टीमों को धता बताकर फाइनल में स्थान बनाया है।

 फिर भी दक्षिण अफ्रीका और आस्ट्रेलिया को दावेदारों में रखा जा सकता है।

 यह सच है कि यह दोनों टीमें टी-20 विश्व कप कभी नहीं जीत सकी हैं।

 दक्षिण अफ्रीका ने तो आईसीसी का कोई प्रमुख टूर्नामेंट आजतक नहीं जीता है।

 आस्ट्रेलिया टीम में डेविड वार्नर, आरोन फिंच और कप्तान स्टीवन स्मिथ और दक्षिण अफ्रीका में एबी डिविलियर्स, फाफ डु प्लेसिस, जेपी डुमिनी जैसे खिलाड़ी दावेदार बनाते हैं।

, दक्षिण अफ्रीका के पास तो इमरान ताहिर के रूप में शानदार स्पिनर भी है, लेकिन इन दोनों टीमों की सफलता इस बात पर निर्भर करेगी कि उनके बल्लेबाज स्पिनरों का सामना किस खूबी से कर पाते हैं और इस माहौल में उनके पेस गेंदबाज कितने सफल रहते हैं।

आमतौर पर यह माना जाता है कि भारत में आयोजन होने पर इस उपमहाद्वीप की टीमें बेहतर प्रदर्शन करने में सक्षम रहती हैं।

 इसमें श्रीलंका, बांग्लादेश और पाकिस्तान की टीमें आती हैं।

 श्रीलंका पिछली चैंपियन भी है और उसने फाइनल में भारत को ही हराया था, लेकिन श्रीलंका की टीम कागजों पर काफी संतुलित दिखती है, पर उम्मीदों के अनुरूप प्रदर्शन नहीं कर पा रही है।

 वह एशिया कप में फाइनल में स्थान बनाने से वंचित रहने से पहले न्यूजीलैंड और भारत से सीरीज हार चुकी है।

 पाकिस्तान की बात करें तो आमिर के बैन के बाद लौटने से पेस अटैक तो मजबूत हुआ है, लेकिन पाकिस्तान की बल्लेबाजी अनुभवी नहीं है, इसलिए उसके जीतने की संभावनाएं न के बराबर हैं।

 बांग्लादेश युवा उत्साही टीम है।

 वह चैंपियन बनने की दावेदार तो नहीं है पर एक-दो उलटफेर करके कुछ टीमों की स्थिति जरूर बिगाड़ सकती है।

 वैसे देखा जाए तो न्यूजीलैंड, इंग्लैंड और वेस्ट इंडीज की टीमें भी दावेदारी में आ सकती हैं।

 न्यूजीलैंड और इंग्लैंड की दिक्कत भारतीय माहौल में स्पिन खेलने की महारत नहीं होने से लगातार अच्छा प्रदर्शन करना शायद ही संभव हो पाए।

 वेस्ट इंडीज थोड़ी बेहतर स्थिति में है क्योंकि उसके पास क्रिस गेल के रूप में टी-20 का सबसे विस्फोटक बल्लेबाज होने के साथ ड्वेन ब्रावो के रूप में एक अच्छा ऑलराउंडर है, लेकिन कोई भी टीम एक-दो खिलाड़ियों के भरोसे अपने अभियान को मुकाम तक नहीं ले जा सकती है।

 मेरी निगाह में तो टीम इंडिया की दावेदारी में ही सबसे ज्यादा दम दिख रहा है।

 पर इस प्रारूप में कब कौन सी टीम उलटफेर कर दे कहा नहीं जा सकता है।

 कुल मिलाकर कहने का मतलब यह है कि चैंपियन कोई भी बने पर क्रि केटप्रेमियों को लुत्फ जरूर आने वाला है।

,  , सौजन्य :राष्ट्रीय सहारा.4.3.2016, मनोज चतुव्रेदी।

