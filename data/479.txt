शिक्षक कब चेतेंगे (जागरण)।

इसमें दो मत नहीं कि मुख्यमंत्री नीतीश कुमार के दृष्टिकोण की वजह से राज्य सरकार शिक्षा के उन्नयन के लिए तमाम प्रयास कर रही है।

 मुख्यमंत्री की यह घोषणा इस दृष्टि से अत्यधिक महत्वपूर्ण है कि विद्यार्थियों की छात्रवृत्ति तब तक जारी रखी जाएगी, जब तक उनकी शिक्षा पूरी नहीं हो जाती।

 यह फैसला साधनहीन मेधावियों के लिए मुंहमांगा वरदान है।

 इससे पहले स्टूडेंट क्रेडिट कार्ड और स्वयं सहायता भत्ता जैसी योजनाएं चलाई जा चुकी हैं।

 अब सरकार ने विश्वविद्यालय सेवा आयोग का गठन करने का फैसला किया है जो बड़ी संख्या में शिक्षकों की रिक्तियों पर भर्ती करेगा।

 इन तमाम प्रयासों के बावजूद राज्य की शिक्षा एवं परीक्षा प्रणाली में अपेक्षित सुधार नहीं दिखता।

 इसकी मुख्य वजह है, हर स्तर के शिक्षकों की कार्यशैली को लेकर स्थितिप्रज्ञता।

 मुख्यमंत्री ने प्राथमिक स्कूलों का निरीक्षण करके रिपोर्ट भेजने की जिम्मेदारी जीविका समूह की कार्यकर्ताओं को सौंपी थी।

 इन कार्यकर्ताओं ने जितनी रिपोर्ट शिक्षा विभाग को प्रेषित की हैं, उनसे साफ संकेत मिलता है कि इन स्कूलों में पठन-पाठन को लेकर शिक्षकों का रवैया कतई नकारात्मक है।

 प्राथमिक स्कूलों की बदहाली का प्रभाव शिक्षा के उच्चतर स्तरों पर भी पड़ता है।

 यह आवश्यक है कि सरकार प्राथमिक विद्यालयों से लेकर विश्वविद्यालयों व डिग्री कॉलेजों तक पर्याप्त संख्या में शिक्षक व अन्य संसाधन उपलब्ध कराए लेकिन इसी के साथ यह भी परमावश्यक है कि शिक्षक पढ़ाने में रुचि लें, इसे सुनिश्चित किया जाए।

 सरकार को इसके लिए हर स्तर पर जवाबदेही की कोई पारदर्शी प्रणाली विकसित करनी चाहिए।

 राज्य में प्राथमिक शिक्षा का आलम यह है कि विद्यालय मिडडे मील बनाने और खिलाने के अड्डे बनकर रह गए हैं।

 जब शिक्षकों की पढ़ाने में रुचि नहीं, तो बच्चे तो बच्चे ठहरे।

 माध्यमिक स्तर पर नकल माफिया का प्रभाव बताता है कि स्कूल-कॉलेजों में पढ़ाई-लिखाई का क्या स्तर है।

 उच्च शिक्षा की हालत तो और भी डांवाडोल है।

 शिक्षा के विषय को सर्वोच्च प्राथमिकता पर रखा जाना चाहिए।

 बिहार की विसंगतियां शिक्षा के विकास से ही दूर होंगी।

 मुख्यमंत्री नीतीश कुमार भी मानते हैं कि बिहार का वास्तविक विकास युवाओं की शिक्षा से ही होगा, लेकिन यह तब होगा जब हर कोई इसके लिए योगदान देगा।

 सरकार संसाधन मुहैया करा सकती है, करवा भी रही है लेकिन पढऩा-पढ़ाना को विद्यार्थियों-शिक्षकों को ही है।

 नया शिक्षा सत्र शुरू होने को है।

 यह बेहतरीन अवसर है जब राज्य में शिक्षा व्यवस्था और माहौल में सुधार का संकल्प लिया जाए तथा उसे पूरा करके बिहार को वास्तविक अर्थों में बदला जाए।

—।

किसी राज्य की शिक्षा एवं परीक्षा प्रणाली बताती है कि उस राज्य का भविष्य कैसा है।

 इस कसौटी पर बिहार की शिक्षा व्यवस्था का मौजूदा चेहरा चिंतित करता है।

 इसकी मुख्य वजह शिक्षकों की उदासीनता है।

 यह परिदृश्य बदलना चाहिए।

 स्थानीय संपादकीय : बिहार , सौजन्.- जागरण।

