कैसा समय है यह (हिन्दुस्तान)।

यह वाकई दुर्भाग्यपूर्ण है कि एक चलती-फिरती सड़क पर कोई हादसा हो जाए, हादसे का शिकार इंसान मदद के लिए चिल्लाता रहे और लोग उसकी ओर नजर डालकर आगे बढ़ जाएं या तमाशबीन बनकर फोटो और वीडियो उतारने लगें।

 सब कुछ करें, बस उसकी मदद के लिए आगे न आएं।

 आखिर यह किस समाज में जी रहे हैं हम।

 शायद सेल्फी व फोटो की दीवानगी और मदद करने के जज्बे की कमी ने यह सब आम कर दिया है।

 इस बार हादसा कर्नाटक के हुबली में हुआ, जहां बस की टक्कर से बुरी तरह जख्मी 18 वर्षीय साइकिल सवार काफी देर तक सहायता के लिए चिल्लाता रहा, लेकिन कोई उसकी मदद को न आया।

 समय से डॉक्टरी मदद न मिलने के कारण उसकी मौत हो गई, जबकि अस्पताल चंद कदम पर था।

 किसी ने एंबुलेंस तक बुलाने की कोशिश नहीं की।

 बस तमाशबीन बन उसके दर्द को अपने मोबाइल कैमरे में कैद करने में लगे रहे।

, इंसानी संवेदनहीनता के ऐसे तमाम उदाहरण हैं।

 गुड़गांव में मेट्रो परिसर की घटना दिमाग से उतरी ही नहीं है, जहां एक सिरफिरे ने एक युवती पर चाकू के ताबड़तोड़ वार किए और लोग तमाशा देखते रहे या उस हैवानियत के फोटो खींचते रहे।

 कुछ लोगों ने अपने हाथ में पकड़ी बोतलें वगैरह फेंककर हमलावर का ध्यान बंटाने की कोशिश जरूर की, लेकिन कोई उससे भिड़ने या युवती को बचाने का साहस नहीं कर सका।

 कुछ समय पहले ही लुधियाना में सड़क हादसे में जख्मी 24 साल के एक युवक ने सिर्फ इसलिए दम तोड़ दिया था कि लोग उसे अस्पताल पहुंचाने या एंबुलेंस बुलाने की बजाय कैमरे से फिल्म और फोटो उतारने में जुटे रहे।

 समझा जा सकता है कि बिना किसी एक्सपर्ट या पैरामेडिकल स्टाफ की सहायता के बुरी तरह जख्मी इंसान को अस्पताल पहुंचाना आसान नहीं होता।

 पर यह तो हो ही सकता है कि आस-पास से गुजरते लोग जरा देर को ठहरें, उसकी जगह खुद को या अपने किसी अजीज को रखकर देखें, तो वे सहज ही उसकी मदद को आगे आ जाएंगे।

 मगर यह तो सोच से भी परे है कि बीच सड़क पर कोई बुरी तरह जख्मी पड़ा हो और हम उसके खून रिसते अंगों पर जूम इन, जूम आउट करते हुए अलग-अलग एंगिल से वीडियो बनाने लगें।

 और फिर उसे सोशल मीडिया व दोस्तों के बीच लाइव करने लगें।

, ऐसे हादसों में मददगार बनकर आगे न आने के पीछे भी कई तर्क हैं।

 तमाम लोग इसलिए भी मदद नहीं कर पाते कि उन्हें बाद की पुलिसिया कार्रवाई में उलझाए जाने का भय रहता है।

 सच तो यह है कि ऐसे मामलों में नागरिकों के साथ हमारे सिस्टम को भी संवेदनशील होना होगा।

 ऐसे मामलों में लोगों को प्रताड़ना से बचाने के लिए सुप्रीम कोर्ट ने भी व्यवस्था दे रखी है।

 कोर्ट का आदेश है कि ऐसे हालात में पुलिस को सूचना देने वाले को उसकी पहचान या पता बताने के लिए बाध्य नहीं किया जा सकता।

 यह भी कि अस्पताल में ऐसे घायल को लाए जाने पर उसका इलाज करना उसकी बाध्यता होगी और यह भी कि घायल को अस्पताल तक लाने वाले को रोका या इलाज खर्च देने के लिए बाध्य नहीं किया जाएगा।

 व्यवस्था यह भी कहती है कि कानूनी प्रक्रिया के दौरान प्रत्यक्षदर्शी को उसकी मर्जी और सुविधा के बिना कहीं भी, कभी भी आने को बाध्य नहीं किया जा सकेगा।

 इसके बावजूद लोगों का मदद के लिए आगे न आना चिंता का सबब है, तो सिस्टम का अपनी लकीर पर चलते रहना उससे भी बड़ी चिंता का।

 कोई भी सहज ही नहीं मानता कि मदद करने पर उसे परेशान नहीं किया जाएगा।

 यह बाधा तभी दूर होगी, जब हम संवेदनशील होंगे।

 साथ ही तभी व्यवस्थाएं भी संवेदनशील होंगी, क्योंकि वे हमसे ही बनती हैं।

, दुर्घटना के शिकार की मदद न करना और उसकी तस्वीरें खींचते रहना, खुद हमारी और हमारी व्यवस्था, दोनों की संवेदनहीनता का नतीजा है।

, सौजन्य- हिन्दुस्तान।

