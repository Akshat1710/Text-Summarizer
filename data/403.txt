जानलेवा रफ्तार (दैनिक जागरण)।

पंजाब की सड़कों पर एक-दूसरे से आगे निकलने की होड़ में नियम-कानूनों को ताक पर रखकर खेला जा रहा रफ्तार का खेल जानलेवा बनता जा रहा है।

 इसे पुलिस की ढील कहें या फिर जागरूकता की कमी कि कोई दिन ऐसा नहीं बीतता जब राज्य की सड़कें दुर्घटना के कारण खून से लथपथ न होती हों।

 ऐसे में सरकारी स्तर पर हर साल लाखों रुपये खर्च करके चलाए जाने वाले सड़क सुरक्षा सप्ताह भी मात्र खानापूर्ति ही साबित हो रहे हैं।

 यातायात पुलिस भी लोगों को जागरूक करने या वाहनों की रफ्तार पर लगाम लगाने की बजाय मात्र चालान काटने तक ही सीमित है।

 अभी कुछ दिन पहले ही मालवा क्षेत्र में एक कार एक सौ चालीस की स्पीड पर शराब ठेके की दीवार से जा टकराई जिसमें बैंक मैनेजर की बेटी सहित तीन युवक-युवतियों की जान चली गई।

 चार दिन पहले भी लुधियाना के पॉश क्षेत्र साउथ सिटी जहां रफ्तार को लेकर सारे नियम कानून लिखे हुए हैं, में स्कूली विद्यार्थी कार को हाई स्पीड पर दौड़ा रहे थे कि अचानक कार अनियंत्रित होकर पेड़ से जा टकराई और चार घरों के चिराग बुझ गए।

 आज फिर एक तेज रफ्तार कार ने दो युवकों की जान ले ली।

 सप्ताहभर के आंकड़ों पर ही यदि नजर दौड़ाएं तो करीब एक दर्जन लोग सड़कों पर जान गंवा बैठे हैं।

 आमजन की धारणा थी कि शायद सड़कों के चार या छह मार्गी बनने पर दुर्घटनाओं के ग्र्राफ में कमी आएगी, परंतु सरकार द्वारा हाईवे पर स्थान-स्थान पर सूचक लगाकर सड़क पर चलने के नियम बताने के बावजूद सड़क दुर्घटनाओं का सिलसिला थमने का नाम नहीं ले रहा है।

 सड़क पर नियमों की अवहेलना करने वाले खुद तो मरते ही हैं, साथ ही अन्य वाहन चालकों की जान को भी जोखिम में डालते हैं।

 हर सड़क पर चलने की रफ्तार तय होती है परंतु इस नियम को कोई नहीं मानता और इसी के परिणामस्वरूप दुर्घटनाएं होती हैं।

 पिछले सप्ताह सड़क हादसों में मरने वालों में अधिकतर युवा थे।

 ऐसा नहीं है कि यातायात नियमों को पंजाब में सख्ती से लागू नहीं किया जा सकता।

 यदि हम यातायात नियमों की बात करें तो राज्य की राजधानी चंडीगढ़ हमारे सामने एक मिसाल है जहां ट्रैफिक नियमों का सख्ती से पालन हो रहा है।

 यही वजह है कि चंडीगढ़ में सड़क दुर्घटनाओं का ग्र्राफ भी सबसे कम है।

 इसके लिए यातायात पुलिस के साथ-साथ लोगों को भी आगे आना होगा, उन्हें जागरूक बनना होगा।

,  स्थानीय संपादकीय : पंजाब , सौजन्य – दैनिक जागरण।

