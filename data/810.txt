संपादकीय : गरीब कल्याण का लक्ष्य (नई दुनिया)।

प्रधानमंत्री नरेंद्र मोदी ने स्पष्ट किया है कि आयकर कानून में संशोधन का विधेयक लोगों को काले धन को सफेद करने का मौदा देने के लिए नहीं, बल्कि गरीबों के लूटे गए धन को वापस लाने के लिए लाया गया है।

 सोमवार को लोकसभा में संशोधन विधेयक पेश होने के बाद ऐसी धारणा बनाई गई कि मोदी सरकार ने लोगों को काला धन घोषित करने का एक और अवसर दिया है।

 ऐसी समझ बिल के दो प्रावधानों से बनी।

 8 नवंबर को नोटबंदी की घोषणा के बाद से देशभर में बड़ी संख्या में लोग 500 और 1000 रुपए के पुराने नोटों के रूप में अपना धन बैंकों में जमा करा रहे हैं।

 संशोधन विधेयक में प्रावधान है कि इस दौरान ढाई लाख रुपए से ज्यादा जमा कराई गई रकम का अध्ययन आयकर अधिकारी करेंगे।

 शक होने पर वे नोटिस जारी करेंगे।

, इस प्रक्रिया के दौरान अपने काले धन को खुद उजागर करने वाले लोगों की रकम पर 30 फीसदी कर और 10 प्रतिशत जुर्माना लगेगा।

 इसके अलावा कर राशि पर 33 फीसदी गरीब कल्याण उपकर के रूप में देना होगा।

 पूरी रकम का 25 प्रतिशत हिस्सा चार साल के लिए प्रधानमंत्री गरीब कल्याण योजना में जमा हो जाएगा, जिस पर कोई ब्याज नहीं मिलेगा।

 इस दौरान जिन लोगों ने खुद खुलासा नहीं किया, मगर पाया गया कि उन्होंने काला धन जमा कराया, तो उस पर 85 प्रतिशत टैक्स और जुर्माना लगेगा।

, चूंकि सरकार की तरफ से कहा गया कि खुद खुलासा करने वालों को धनकर तथा दीवानी एवं अन्य कर अधिनियमों से छूट मिलेगी, अत: नए प्रावधान को काले धन को सफेद करने की नई योजना के रूप में देखा गया।

 इस पर कुछ हलकों से सवाल उठाया गया कि काला धन रखने वालों को फिर मौका देना था, तो नोटबंदी से आमजन के लिए परेशानी क्यों खड़ी की गई।

 संभवत: इसी का जवाब मंगलवार को प्रधानमंत्री ने भाजपा संसदीय दल की बैठक में दिया।

, उल्लेखनीय है कि गरीब कल्याण उपकर तथा प्रधानमंत्री गरीब कल्याण योजना के लिए आयकर कानून में प्रस्तावित नए प्रावधानों के साथ यह स्पष्ट किया गया है कि इससे राजकोष में जो धन आएगा, उसे सिंचाई, आवास, शौचालय, बुनियादी ढांचा विकास, प्राथमिक शिक्षा, प्राथमिक स्वास्थ्य एवं आजीविका मुहैया कराने संबंधी कार्यक्रमों पर खर्च किया जाएगा।

 नोटबंदी की घोषणा करते समय भी प्रधानमंत्री नरेंद्र मोदी ने साफ किया था कि निशाना अवैध धन जमा कर बैठे लोग हैं।

 उन्होंने कहा था कि शुरुआत में आमजन को भी दिक्कतों का सामना करना पड़ेगा, लेकिन अंतत: इस कदम से उन्हें लाभ होगा।

 अब पकड़े जाने वाले काले धन का एक हिस्सा गरीब कल्याण योजनाओं पर खर्च करने का इरादा दिखाकर सरकार ने उस घोषणा को साकार करने की दिशा में कदम उठाया है।

 आगे देखने वाली बात यह होगी कि गरीब कल्याण कोष में वास्तव में कितनी रकम आती है।

, सौजन्य – नई दुनिया।

