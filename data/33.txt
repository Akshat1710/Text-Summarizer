नए नजरिये का प्रदर्शन (दैनिक जागरण)।

सोमवार को मोदी सरकार की तीसरी बजट प्रस्तावना या ऐसा कहें कि दूसरा पूर्ण बजट संसद के पटल पर प्रस्तुत किया गया।

 बजट और आर्थिक प्रस्तावना में भारत की संसदीय प्रणाली में लोकसभा की वरीयता होती है।

 यह बजट मामूली तौर पर तो सरकार के आय-व्यय का ब्योरा समझा जा सकता है, लेकिन इसकी विशेष महत्ता यह है कि इसके जरिये सरकार ने अर्थव्यवस्था पर एक निर्णायक और भरोसेमंद नजरिया प्रस्तुत किया है।

 बजट में सकल घरेलू उत्पाद की दर 7.6 फीसद बताई गई।

 यानी आर्थिक मंदी के दौर में भी एक औसत स्तर पर बढ़त बरकरार रही और दूसरा महत्वपूर्ण सूचकांक यानी महंगाई दर के संदर्भ में उपभोक्ता कीमत सूचकांक नीचे की तरफ झुका।

 अर्थव्यवस्था के बारे में इन दो महत्वपूर्ण वक्तव्यों को दर्ज कराकर वित्तमंत्री ने वास्तव में इस सरकार के रिफॉर्म एजेंडे को सदन के पटल पर रखा।

 उन्होंने यह भरोसा दिया कि जीएसटी को इस सरकार द्वारा अवश्य ही लागू किया जाएगा।

 बैंकों की हालत को देखते हुए सुधार के लिए जरूरी कदम उठाए जाएंगे।

 मुनाफे में नहीं चलने वाली कंपनियों के लिए दिवालिया संबंधी नया कानून बनाया जाएगा।

 विदेशी पूंजी निवेश यानी एफडीआइ की नीति में परिवर्तन होगा तथा गैस की खोजबीन के लिए अन्वेषण कार्य तेज किया जाएगा।

, वित्तमंत्री ने यह भी बताया कि बजट की सोच नौ प्रमुख स्तंभों पर आधारित है और यह महज आमद-खर्च का बयान भर नहीं है।

 जिन नौ स्तंभों का ब्योरा उन्होंने दिया उसमें सबसे महत्वपूर्ण क्षेत्र कृषि, ग्रामीण विकास, स्वास्थ्य, रोजगार और हुनर हैं।

 इसके अतिरिक्त गरीबी उन्मूलन के कार्यक्रमों का एकीकरण और कर व्यवस्था में सुधार को भी प्राथमिकता सूची में शामिल किया गया है।

 सरकार के सबसे लंबे-चौड़े प्रस्ताव कृषि, किसान कल्याण और ग्रामीण विकास के लिए रहे।

 यानी कि सरकार का खास ध्यान किसान और गांव की तरफ रहेगा।

 टिप्पणीकारों ने इस पर राजनीतिक बयान दिए हैं।

 नरेंद्र मोदी सरकार को सूटबूट की सरकार की संज्ञा दी गई थी, जबकि सरकार ने अपनी सोच और कार्यप्रणाली में ठीक इसके विपरीत खुद के किसान केंद्रित होने का इशारा दिया।

 कृषि के तहत जिन बातों की चर्चा वित्तमंत्री ने की उनमें सिंचाई, जमीन की उपज और स्वास्थ्य की देखभाल, जमीन के स्वास्थ्य का कार्ड बनाना, कृषि का बाजार से संबंध और जैविक खेती की बातें शामिल हैं।

 सबसे अधिक बल मनरेगा पर दिया गया, जिस पर वित्तमंत्री ने 38,500 करोड़ रुपये देने का ऐलान किया।

, यहां यह उल्लेख करना उपयुक्त है कि मनरेगा को ग्रामीण क्षेत्र में रोजगार का सबसे बड़ा कार्यक्रम माना गया था वहीं कुछ अर्थशास्त्रियों ने इस पर बड़ी आलोचना भी की थी।

 कहीं न कहीं इस सरकार को भी संप्रग की ग्रामीण रोजगार रूपी सोच का अनुमोदन करना पड़ा है।

 फर्क यह होने की संभावना है कि नरेंद्र मोदी सरकार मनरेगा को असेट क्रिएशन या संपदा निर्माण से जोड़ सकती है, जबकि संप्रग के शासनकाल में इस कार्यक्रम को बिना सोचे-समङो गांवों में गड्ढा खोदने तक सीमित कर दिया गया था।

 इससे ग्रामीण क्षेत्र में व्यवस्थित तौर पर उच्चस्तरीय संपदा का निर्माण नहीं किया जा सका।

 जाहिर है सरकार के समक्ष अब चुनौती यह रहेगी कि मनरेगा पर दी गई इस बड़ी राशि को वह कैसे इस्तेमाल करती है।

 दूसरी महत्वपूर्ण बात जो की गई है वह प्रधानमंत्री कृषि सिंचाई योजना है।

 देश के सामने यह लगभग तीसरा सूखे का वर्ष है।

 विदर्भ में किसानों की आत्महत्या की बात अक्सर दोहराई जाती है, लेकिन अन्य इलाकों में भी पानी की कमी से खेतिहर मजदूर दबाव महसूस करते रहे हैं।

 देश में नदियों की विशाल संपदा होने के बावजूद भी खेत तक पानी पहुंचने का कोई आसरा नहीं है और इंद्रदेवता की कृपा पर टिकी हमारी कृषि व्यवस्था कड़ी धूप और सूखे के रौद्र रूप को कहां तक सहन कर पाएगी।

 दलहन के उत्पादन को बढ़ाना, फसल बीमा और पशुधन पर खर्च बढ़ाना कुछ और महत्वपूर्ण घोषणाएं हैं।

 इसके साथ ही पूवरेत्तर के राज्यों में जैविक खेती और उसकी पूरी वैल्यू चेन पर ध्यान देने की बात की गई।

, सरकार ने एक वायदा यह भी किया कि एक मई, 2018 तक देश के सभी गांव दीनदयाल उपाध्याय योजना के तहत विद्युतीकृत हो जाएंगे।

 सूरज के ढलने के साथ सो जाने वाले ग्रामवासी अब कैंलेंडर की तारीख की तरफ टकटकी लगाए हुए अगले दो साल गुजारेंगे और यदि ऐसा हो पाया तो यह सरकार की सबसे महत्वपूर्ण पहल होगी।

 साथ ही गांवों में प्रधानमंत्री ग्राम सड़क योजना की भी बात की गई तथा यह भी आश्वासन दिया गया कि भूमि रिकॉर्ड के डिजिटल आधुनिकीकरण का काम एक केंद्रीय योजना के जरिये किया जाएगा।

 इन बातों से प्रतीत होता कि केंद्र सरकार अब कृषि पर नई सोच के साथ डिलीवरी अथवा ठोस कार्य आधारित योजना पर काम करना चाहती है।

 यानी सरकार लंबे प्लान पर नहीं, बल्कि व्यवस्था परिवर्तन करने वाली चीजों पर ध्यान केंद्रित करना चाहती है।

 ऐसे हस्तक्षेप में कृषि का नवीनीकरण शामिल है।

 बजट में लोकलुभावन बातें नहीं हैं, लेकिन कुछ कर दिखाने का वायदा है।

 इस बजट को और कृषि के लिए नीतिगत वायदों को आने वाले सालों में नरेंद्र मोदी सरकार का रिपोर्ट कार्ड बनाने के लिए इस्तेमाल किया जाएगा।

 कृषि के बाद शिक्षा के क्षेत्र में सरकार ने गुणवत्ता बढ़ाने के बारे में बात की है।

 कुछ गिने-चुने वैश्विक स्तर के संस्थानों को बनाने का काम भी सरकार द्वारा किया जाएगा, लेकिन यहां यह कहना आवश्यक होगा कि शिक्षा में सरकार करेगी क्या, इसका पूरा अंदाजा नई शिक्षा नीति से ही लग सकता है।

, तीसरा किंतु सबसे महत्वपूर्ण प्रस्ताव वित्तीय क्षेत्र का रहा जहां पर सरकार ने एफआरबीएम एक्ट के तहत ही कार्य करने का फैसला लिया भले ही भविष्य में वह इस प्रावधान में सुधार की चेष्टा करे।

 राजकोषीय घाटे को जीडीपी के 3.9 फीसद पर कायम रखने की जिम्मेदारी सरकार ने ली है।

 कई अर्थशास्त्रियों और पूंजी निवेशकों का सरकार पर यह दबाव था कि वह अधिक व्यय करे और इससे ही पूंजी निवेश ज्यादा होगा, किंतु सरकार ने ऐसा नहीं किया।

 सरकार ने बैंकों में सुधार की बात भी कही तथा आरबीआइ और सेबी में भी सुधार कार्यक्रमों का इरादा व्यक्त किया।

 साथ ही सातवें वेतन आयोग की सिफारिशों को लागू करने का अनुमोदन किया।

 मोटे तौर पर हम यह आकलन कर सकते हैं कि यह मोदी सरकार की अर्थव्यवस्था और नीतिगत पहल पर सोच को जोरदारी से स्पष्ट करने वाला बयान रहा, लेकिन आने वाले दिनों में ही यह स्पष्ट होगा कि सरकार अपनी सोच पर कितना कायम रह पाती है और कृषि में उसके सीधे हस्तक्षेप करने से गरीबी और आपदा प्रबंधन का काम कितना हो पाता है।

,  , सौजन्य :-दैनिक जागरण ,01.032016,मनीषा प्रियतम।

