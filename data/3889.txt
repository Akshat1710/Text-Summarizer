बस्तियों पर पेंच (दैनिक जागरण)।

 =": #0000;"औद्योगिक नगरी व नगर निगम में विभक्त करने की योजना से जमशेदपुर के लोग फंसे हैं दुविधा में, कहीं उपेक्षा न हो जाए उनके क्षेत्र का।

, सुप्रीम कोर्ट का फैसला आने के बाद प्रदेश सरकार ने जमशेदपुर, मानगो अक्षेस एवं जुगसलाई को समाहित करते हुए जमशेदपुर नगर निगम का गठन करने संबंधी 2005 में प्रकाशित ड्राफ्ट को निरस्त कर दिया है।

 इससे मानगो अक्षेस को नगर निगम में तब्दील करने का मार्ग तो प्रशस्त हो गया है लेकिन जमशेदपुर को लेकर दुविधा की स्थिति बन आयी है।

 जमशेदपुर को औद्योगिक नगरी व नगर निगम में विभक्तकरने की योजना पर काम चल रहा है।

 इसका विरोध शुरू हो गया है।

 जमशेदपुर पश्चिम से विधायक सह सूबे के संसदीय कार्यमंत्री सरयू राय भी जमशेदपुर को टुकड़ों में बांटे जाने के विरोध में आ गए हैं।

 बहुसंख्य लोगों की राय यह है कि औद्योगिक नगर बने या नगर निगम, पूरे जमशेदपुर के लिए समान व्यवस्था हो।

 दरअसल जमशेदपुर को दो हिस्सों में बांटे जाने की शासन-प्रशासन की जल्दबाजी से सवाल उठ रहे हैं।

 औद्योगिक नगर के अधीन आने वाले इलाकों के चयन का मसला तो पूरी तरह टाटा स्टील पर छोड़ दिया गया है।

 टाटा स्टील ने शहर के क्रीम इलाके को छांट लिया है और लगभग सवा सौ बस्तियों को छोड़ दिया है।

 प्रशासन का कहना है कि बस्तियां नगर निगम में आएंगी लेकिन जमशेदपुर में नगर निगम बनाने की दिशा में रत्ती भर प्रयास शुरू नहीं हो सका है।

 वहीं इंडस्ट्रियल टाउन पर बैठक दर बैठक हो रही है।

 इससे जमशेदपुर के बाशिंदों में यह संदेश जा रहा है कि शासन टाटा स्टील को उसके पसंद के इलाके देकर बस्तियों की उपेक्षा कर रही है।

 हालांकि मुख्यमंत्री रघुवर दास जो जमशेदपुर पूर्वी से विधायक भी हैं, कहते रहे हैं कि बस्तियों को उनका हक अवश्य मिलेगा।

 उन्होंने इस दिशा में कोशिश भी की है लेकिन उनके सीएम बनते हुए बस्तियों के लाखों लोगों की आकांक्षाएं बढ़ गई हैं।

 वे चाहते हैं कि उन्हें भी टाटा कमांड एरिया जैसी सुविधाएं मिलें।

 सरकार के समक्ष संकट यह है कि टाटा स्टील सभी सवा सौ बस्तियों में नागरिक सुविधाएं मुहैया कराने को राजी नहीं है।

 ऐसे में शासन-प्रशासन के लिए सर्वमान्य हल निकालना चुनौती है।

 बेहतर होगा कि औद्योगिक नगरी का फाइनल ड्राफ्ट तैयार करने से पूर्व जिला प्रशासन सभी स्टेक होल्डर्स की बैठक बुलाए।

 इनमें बस्तियों के प्रतिनिधि भी शामिल हों।

 उनकी भी बातें सुनी जाएं।

 भले ही चार-पांच दशक से बसी ये बस्तियां अवैध हों लेकिन यहां लाखों की आबादी रहती है।

 मुख्यमंत्री ने बस्तीवासियों को मालिकाना हक देने का वादा किया हुआ है।

 सीएम के विधानसभा क्षेत्र जमशेदपुर पूर्वी में ही सबसे ज्यादा बस्तियां हैं।

 उन्होंने बस्तियों में सरकारी स्तर पर सुविधाएं मुहैया कराने में कोई कसर नहीं छोड़ी है।

 अब बात घरों के मालिकाना हक या सबलीज की है।

 बस्तीवासी संभवत: नगर निगम के अधीन रहने को तैयार हो जाएं, अगर उन्हें इसका पक्का भरोसा हो जाए कि अब वह अपने घरों के मालिक होने वाले हैं।

,  स्थानीय संपादकीय : झारखंड , सौजन्य- दैनिक जागरण।

