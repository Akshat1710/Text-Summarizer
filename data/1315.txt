बढ़ता विवाद (हिन्दुस्तान)।

इंफोसिस के सीईओ विशाल सिक्का सहित टॉप मैनेजमेंट के सेलरी पैकेज पर संस्थापक चेयरमैन नारायण मूर्ति की टिप्पणी के साथ शुरू हुआ विवाद थमने का नाम नहीं ले रहा।

 क्या यह भी टाटा समूह में रतन टाटा और साइरस मिस्त्री के विवाद जैसा ही कोई मोड़ लेगा।

 इंफोसिस देश की दूसरी सबसे बड़ी आईटी कंपनी है।

 इसकी साख पर कभी सवाल नहीं उठा।

 इस मामले में दो धाराएं दिखाई देने लगी हैं।

 एक वर्तमान सीईओ, तो दूसरी नारायण मूर्ति के साथ है।

 इसे व्यापार और मुनाफे की दो धाराओं के बीच विचारधारा-संकट से उपजे संघर्ष का नतीजा भी माना जा रहा है।

, इसकी शुरुआत उस वक्त हुई, जब संस्थापक एनआर नारायणमूर्ति ने निदेशक मंडल में शिकायत दर्ज कराई कि कंपनी कॉरपोरेट गवर्नेंस के मान्य और प्रचलित मानकों से दूर जा रही है और यह कि इसके दूरगामी विपरीत नतीजे आएंगे।

 सीईओ विशाल सिक्का पर सीधा सवाल न उठाकर कंपनी के काम करने के तौर-तरीकों पर टिप्पणी की गई थी।

 सबसे ज्यादा नाराजगी वर्तमान सीईओ सहित टॉप मैनेजमेंट के वेतन पैकेज और सीएफओ सहित कई लोगों के सेवरेंस पैकेज में अप्रत्याशित वृद्धि पर थी।

 सेवरेंस वह राशि होती है, जो कंपनी में किसी का अनुबंध समय से पहले खत्म करने से पूर्व दी जाती है और यह राशि आमतौर पर तीन माह की होती है।

 इसी तर्क के साथ सीएफओ राजीव बंसल को दी जाने वाली राशि और सिक्का के वेतन पैकेज को कंपनी के नियमों के खिलाफ बताया गया था।

 नारायण मूर्ति ने इस संबंध में कई कर्मचारियों के ई-मेल मिलने और उनका मनोबल गिरने को आधार बनाया था।

 उनका कहना था कि सिक्का के काम करने के तौर-तरीकों से आम कर्मचारी हतोत्साहित महसूस कर रहा है और यह कंपनी की प्रचलित परिपाटी, गरिमा और भविष्य के लिए अच्छा नहीं है।

 उनकी राय में टॉप मैनेजमेंट का वेतन जिस अप्रत्याशित तरीके से बढ़ा और सेवरेंस की जो मनमानी व्याख्या हुई, उससे गलत संदेश जा रहे हैं।

, जाहिर सी बात है, यह पूरा प्रकरण कॉरपोरेट जगत में खलबली मचाने वाला है।

 कंपनी में भी इसे लेकर खासी बेचैनी है।

 एक तरफ नारायण मूर्ति सरीखे संस्थापक हैं, जिनकी कंपनी ही नहीं, विश्व आईटी इंडस्ट्री में साख है।

 उन्हें पुराने के साथ नए कर्मचारियों का विश्वास भी हासिल है।

 जानकारों का मानना है कि बढ़े हुए पे-पैकेज ही नहीं, कंपनी की पांच अरब डॉलर की संचित नगद निधि भी कहीं न कहीं इस लड़ाई के पीछे है।

 संस्थापक इसका सही इस्तेमाल न होने से भी क्षुब्ध हैं।

 एक कारण व्यवसाय की दुनिया के तेजी से बदलते तौर-तरीकों और माहौल को भी माना जा रहा है।

 इस परिप्रेक्ष्य में सोच के अंतर्विरोध के साथ इसे दो संस्कृतियों के बीच के द्वंद्व के रूप में भी देखा जा रहा है।

 माना जा रहा है कि कंपनी के ज्यादातर प्रोमोटर दक्षिण भारत के हैं और सिक्का के उत्तर भारत के होने के कारण दोनों की सोच में खासा अंतर है।

 यह अंतर सिक्का के फैसले लेने की तीव्रता और अन्य लोगों के पारंपरिक तरीके से कंपनी के अतीत और कंपनी की अपनी सोच व संस्कृति के साथ तालमेल बिठाने का भी है।

 फिलहाल कॉरपोरेट गवर्नेंस एक्सपर्ट सी अमरचंद मंगलदास की सेवाएं ली जा रही हैं, जो गहराई में जाकर इस मामले को देखेंगे और अपनी सिफारिशों से बोर्ड को अवगत कराएंगे।

 माना जाना चाहिए कि यह दो संस्कृतियों व सोच के टकराव का ही मामला साबित होगा और चीजें टाटा समूह की तरह नहीं बिगड़ेंगी।

 यह एक कंपनी की बड़ी मुश्किल से अर्जित ख्याति को बनाए रखने का मामला भी है।

 इसे पुराने और नए के बीच व्य्त्विव और अहम् के टकराव का जरिया बनने से भी बचाना होगा।

, सौजन्य- हिन्दुस्तान।

