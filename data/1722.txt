ठोस पहल (दैनिक जागरण)।

अच्छी पुस्तकों के बारे में कहा गया है कि वह जीवंत देव प्रतिमाएं हैं।

 इनकी आराधना से हमें जीवन प्रकाश मिलता है।

 वर्तमान समय बहुत संकटग्रस्त है।

 तेज भाग रही हमारी दुनिया में अपनी जीवनशैली का बिखराव और रफ्तार के बीच मु_ी से फिसलता समय हमें कुछ करने नहीं देता।

 परिवार में, समाज में गहरे हो रहे तनाव के बीच उत्सवधर्मिता का समयाभाव हमारी मनुष्यता को प्रभावित कर रहा है।

 लगातार रचनात्मकता का अभाव होता जा रहा है।

 हमारे पास पढऩे के अवसर कम होते जा रहे हैं।

 ऐसे में सरकार का ग्राम पंचायतों में पुस्तकालय बनाने का निर्णय स्वागतयोग्य कदम है।

 पुस्तकालय की परंपरा बहुत प्राचीन रही है।

 नालंदा और विक्रमशिला जैसे प्राचीनतम विश्वविद्यालय में भी ज्ञान पिपासुओं के लिए बड़े-बड़े पुस्तकालय थे।

 पूरी दुनिया के लोग यहां अध्ययन के लिए आते थे।

 पुस्तकों से संस्कारित जीवन और बौद्धिक दर्शन की बड़ी खुराक मिलती है।

 इस समय झारखंड में पंचायतों की संख्या करीब साढ़े चार हजार है।

 राज्य की साक्षरता दर में महिला साक्षरता की स्थिति अच्छी नहीं है।

 आधी आबादी की साक्षरता दर 52 प्रतिशत के आसपास रही है।

 साढ़े चार हजार जगहों पर एक साथ पुस्तकालय की व्यवस्था हो जाने से ज्ञानार्जन के बड़े स्रोत का निर्माण हो सकता है।

 लेकिन, केवल पुस्तकालय खोलने से या किताबों की खरीद से समाज का भला नहीं होना है।

 आजकल कई मौकों पर यह देखा गया है कि सरकारी योजना के तहत गैरजरूरी किताबें, दूसरे शब्दों में महंगी किताबें खरीद ली जाती हैं, जिनका बहुत सरोकार जीवनगत ज्ञार्नाजन में नहीं होता।

 पंचायतों में पुस्तकालय खोलने का सरकार का फैसला तो स्वागतयोग्य है, लेकिन इसके संचालन की रूपरेखा जरूर स्पष्ट होनी चाहिए।

 सभी पंचायतों में पुस्तकालय खोलने की जिम्मेदारी मुख्यमंत्री रघुवर दास ने स्कूली शिक्षा एवं साक्षरता विभाग को दी है।

 ऐसे स्कूलों में पहले से लाइब्रेरी चल रही है।

 पंचायतों से सर्वश्रेष्ठ हाई स्कूलों का चयन होगा, जिसे सेंटर आफ विलेज लाइब्रेरी के रूप में विकसित किया जाएगा।

 जिन पंचायतों में हाई स्कूल नहीं हैं, वहां के सर्वश्रेष्ठ मध्य विद्यालय का चयन करने की योजना है।

 ऐसे में यह सवाल उठता है कि इन स्कूलों में पहले से चल रहे पुस्तकालय से किस रूप में नवसृजित लाइब्रेरी भिन्न होगी।

 पंचायतों में जब पंचायत सचिवालय का निर्माण हो चुका है तो ऐसे में एक सक्रिय केंद्र के रूप में इनका विकसित किया जाना ज्यादा जरूरी है।

 स्थानीय संपादकीय : झारखंड , सौजन्य – दैनिक जागरण।

