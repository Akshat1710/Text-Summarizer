नकारात्मक सियासत का साल (दैनिक जागरण )।

गुजरे साल कांग्रेस ने जब अपना राजनीतिक सफर शुरू किया था तो उसके दोनों हाथ खाली थे।

 पंद्रह साल तक निर्विवाद दिल्ली में राज करने के बाद दिल्ली की विधानसभा में उसका खाता तक नहीं खुल सका था।

 साल की शुरुआत में ही पार्टी ओल्ड गार्ड बनाम न्यू गार्ड के जबर्दस्त आंतरिक संघर्ष से गुजर रही थी।

 यह संघर्ष इतना तीखा और खेमों में बांटने वाला था कि पार्टी के तार-तार होने का खतरा नजर आने लगा था।

 गांधी परिवार नाम की एक चुंबकीय शक्ति का आकर्षण भी कमजोर होता दिखने लगा।

 पार्टी के एक बड़े नेता ने उस समय साफ-साफ कहा कि जब तक कांग्रेस परिवार इस संगठन का नेतृत्व करता रहेगा, पार्टी को इस दुर्दशा से बचाया नहीं जा सकेगा।

 उसी समय लगभग दो माह लापता रहने के बाद राहुल गांधी को लेकर भी पार्टी में तमाम तीखे और तल्ख सवाल उठते रहे।

, दरअसल, राहुल के गायब होने को पार्टी के अंदर ओल्ड गार्ड बनाम न्यू गार्ड की लड़ाई की परिणति ही माना जाने लगा।

 गांधी परिवार को भी अपनी बात मनवाने के लिए दबाव की सियासत का सहारा लेना पड़ रहा था।

 यह 139 वर्ष तक देश में राज करने वाली पार्टी की स्थिति को बयां करने के लिए काफी है।

 राहुल की कार्यक्षमता और नेतृत्व को लेकर पार्टी के बाहर ही नहीं, बल्कि भीतर भी सवाल गहराने लगे।

 राहुल के मुकाबले में कोई और नहीं, बल्कि उनकी बहन प्रियंका वाड्रा को आगे लाने की मांग पार्टी के अंदर से मुखर होती दिखी।

 मगर इस बीच कांग्रेस अध्यक्ष सोनिया गांधी फिर पुत्र राहुल के पीछे दीवार बनकर खड़ी हो गईं।

 हालांकि इस दौरान गांधी परिवार के इकबाल का खासा क्षरण हो चुका था।

 इसके बाद राहुल अवतरित हुए।

 चौतरफा खिंचाई और आलोचना के बाद टीम राहुल की तरफ से बताया गया कि वह विपश्यना के लिए विदेश गए थे।

, केंद्र के बाद चार राज्यों में लगातार जीत के बाद दिल्ली में जब भाजपा का विजय रथ रुका तो राहुल के प्रबंधकों ने उन्हें नए तेवर और कलेवर के साथ फिर मैदान में उतारा।

 विपश्यना से लौटे राहुल ने संसद सत्र से अपनी कमान संभाली।

 प्रधानमंत्री नरेंद्र मोदी सीधे निशाने पर थे।

 संसद में कम बोलने के तमगे को उतार फेंकने की जिद के साथ राहुल इतना आगे गए कि वह संसदीय मर्यादाओं को भी भूल गए।

 बदले की राजनीति में वह अपनी पुरानी सरकार के बनाए विधेयकों को भी रोकने से नहीं बाज आए।

 उन्होंने दो टूक कहा भी कि हमारे 40 सांसदों ने संसद सत्र नहीं चलने दिया।

 संसदीय प्रणाली में जन्मे परिवार के वारिस को इस बात का फा था कि उसने संसद की कार्यवाही रोक दी।

 हालांकि उनके बचकाने रवैये के खिलाफ उनकी पार्टी के ही कुछ वरिष्ठ नेता व सांसदों ने सचेत किया, लेकिन मोदी विरोधी ताकतों का नाभिक बनने के लिए उसे राहुल ने नजरअंदाज कर दिया।

 1राहुल को ताकत मोदी के खिलाफ लामबंद संपूर्ण विपक्ष से भी मिल रही थी।

 लगातार पूरे देश में भाजपा के बढ़ते प्रभाव को रोकने के लिए सभी पार्टियां वैसे ही एकजुट हुईं जैसे कभी गैरकांग्रेसवाद का नारा बुलंद हुआ करता था।

 मजे की बात यह है कि इस गैरभाजपावाद की अगुआई के लिए कांग्रेस जैसी राष्ट्रीय पार्टी बिहार में नीतीश कुमार और लालू प्रसाद की क्षेत्रीय पार्टियों की पिछलग्गू बनने में भी संकोच नहीं कर रही।

 हालांकि बिहार के नतीजों ने संपूर्ण विपक्ष के साथ-साथ कांग्रेस को भी आक्सीजन दी।

 भले ही बिहार के विजय जुलूस के असली नेता नीतीश-लालू रहे हों, लेकिन कांग्रेस ने इसमें भी राहुल जिंदाबाद का नारा लगाने में जरा भी संकोच नहीं किया।

 उसे लग रहा है कि उसके रहनुमा की वजह से बिहार में 27 सीटें कांग्रेस के खाते में दर्ज हुई हैं।

, कांग्रेस को जो सफलताएं मिली हैं उनमें न तो राहुल का कोई योगदान था और ही उसके बाद उनमें राजनीतिक परिपक्वता ही महसूस की गई।

 संसद के शीतकालीन सत्र में भी कांग्रेस का नकारात्मक और गैरजिम्मेदाराना रवैया बदस्तूर जारी रहा।

 हालांकि मध्य प्रदेश के उपचुनाव में कांग्रेस ने एक संसदीय सीट भाजपा से छीन ली।

 गुजरात के स्थानीय निकाय के चुनावों में पटेल आंदोलन के सहारे वह गांवों में अपनी पैठ बनाने में कामयाब रही।

 ये दोनों ही उसके लिए बड़ी कामयाबी हैं, लेकिन राष्ट्रीय फलक पर क्षेत्रीय दलों की मजबूती राहुल गांधी के भविष्य के सामने बड़ी चुनौती भी है।

 इस बात को पार्टी के भीतर भी लोग समझ रहे हैं, लेकिन उनका मानना है कि पहली जरूरत केंद्र की मोदी सरकार को कमजोर करने की है।

 इसीलिए नेशनल हेराल्ड घोटाले में गांधी परिवार का नाम आने के बाद उसे भी विपक्ष के शोषण और दमन से जोड़ दिया गया।

 जबकि फैसला अदालत का था और जांच सीबीआइ की।

 1भ्रष्टाचार के मामले में भले ही सोनिया-राहुल समेत पार्टी के अन्य शीर्ष नेताओं को अपनी जमानत लेनी पड़ी हो, लेकिन इस पूरे प्रकरण को जिस तरह से पेश किया गया उसकी भी सोशल मीडिया समेत राजनीतिक हलकों में खिल्ली उड़ाई गई।

 इस पूरे प्रकरण को इंदिरा गांधी की गिरफ्तारी से जोड़ने के प्रयास को जनमानस ने कतई स्वीकार नहीं किया।

 उसकी एक वजह यह भी थी कि तब की परिस्थितियां सर्वथा भिन्न थीं।

 उस समय न तो इलेक्ट्रॉनिक मीडिया था और न ही सोशल मीडिया।

 साथ ही वह पूरी तरह से राजनीतिक मामला था, न कि व्यक्तिगत भ्रष्टाचार से जुड़ा मामला।

, वैसे इस साल अगर विपक्ष की बात करें तो वह मजबूत हुआ।

 साल की शुरुआत में जहां अरविंद केजरीवाल ने दिल्ली में पहली बार मोदी-शाह की भाजपा का रथ रोका वहीं साल का अंत लालू-नीतीश ने एक असंभव से गठबंधन को सत्ता में लाकर विपक्ष के नाम किया।

 बिहार में चेहरा भले ही नीतीश थे, लेकिन जीत के असली नायक राजद अध्यक्ष लालू प्रसाद यादव रहे।

 उन्होंने न सिर्फ बिहार में सबसे ज्यादा सीटें अपने नाम कीं, बल्कि चुनाव प्रचार के दौरान महागठबंधन की तरफ से सबसे ज्यादा भीड़ जुटाऊ और आक्रामक नेता के रूप में भी उभर कर आए।

, यदि 2014 में नरेंद्र मोदी की प्रचंड जीत के मुकाबले 2015 का आकलन करें तो सियासी रूप से निश्चित रूप से यह साल संपूर्ण विपक्ष के लिए बेहतर रहा है।

 2016 में पश्चिम बंगाल, असम, तमिलनाडु, केरल जैसे राज्यों में चुनाव होने हैं।

 उनमें भी सिर्फ असम में ही विपक्ष को भाजपा से मजबूत चुनौती मिलेगी।

 केरल और पश्चिम बंगाल में भाजपा के पास सिर्फ पाने के लिए ही है।

 इन सभी जगहों पर असली लड़ाई तो विपक्ष के बीच ही है।

 इन राज्यों में विपक्ष को विपक्ष से ही लड़ना होगा।

 संसद में भाजपा विरोधी लामबंदी की असली परीक्षा वास्तव में इन राज्यों के विधानसभा चुनावों में होगी।

 जिस तरह से गठबंधन आकार लेंगे और चुनाव लड़ा जाएगा उससे ही विपक्ष के भविष्य की सियासी इबारत लिखी जाएगी।

सौजन्य :-दैनिक जागरण ,31.12.2015,प्रशांत मिश्र,  ।

