बिजनस देखें या सेफ्टी (नवभारत टाइम्स)।

नैशनल और स्टेट हाईवे के 500 मीटर के दायरे में आने वाले तमाम ठेकों, दुकानों, रेस्तरांओं और होटलों में शराब की बिक्री तथा सेवन बैन कर देने का सुप्रीम कोर्ट का फैसला बहुतों के गले की हड्डी बन गया है।

 दिल्ली, गुड़गांव, मुंबई और चेन्नै के कई नामी-गिरामी होटलों, पबों में इस फैसले से सन्नाटा पसर गया है।

, शुरुआती रिपोर्टों के मुताबिक, सिर्फ गुड़गांव के 200 बारों में बिजनेस ठप है।

 बार ऐंड होटलियर्स असोसिएशन के मुताबिक, इस फैसले से उनको रोज करीब 1000 करोड़ रुपये का नुकसान हो रहा है।

 राजस्व के इस नुकसान का असर देर-सबेर सरकारी खजाने पर भी पड़ेगा।

 ऐसे में नीति निर्माताओं का एक हिस्सा भी इस उधेड़बुन में लग गया है कि इस अदालती फैसले की काट क्या हो सकती है।

 कोशिश यह की जा रही है कि किसी तरह बड़े होटलों को इन पाबंदियों से मुक्त कर दिया जाए।

 इसके लिए तरह-तरह की दलीलें खोजी जा रही हैं।

 कहा जा रहा है कि शराब की खरीद-बिक्री अलग चीज है और ड्रिंक सर्व करना अलग।

 ऐसे ही एक बात यह कही जा रही है कि कई ऐसी सड़कें भी हैं जो पहले सिटी रोड हुआ करती थीं पर बाद में शहरों का मास्टर प्लान बदले जाने की वजह से उन्हें नैशनल या स्टेट हाईवे घोषित कर दिया गया।

 फैसले से कतरा कर निकल जाने का एक उपाय यह हो सकता है कि सरकारी फाइलों में इनमें से कुछ का स्टेटस बदल कर फिर से सिटी रोड जैसा ही कर दिया जाए।

, लेकिन सरकारों को यह नहीं भूलना चाहिए कि सुप्रीम कोर्ट का यह फैसला मामले के तमाम पहलुओं पर विचार-विमर्श के बाद आया है।

 राजस्व की हानि का मुद्दा भी कोर्ट के संज्ञान में रहा ही होगा।

 ऐसे में इतने महत्वपूर्ण मसले पर देश की सर्वोच्च अदालत का फैसला आने के बाद किसी तिकड़म से उसका असर कम करने की कोशिश उचित नहीं है।

 अगर इस मामले में कोई नया पहलू या तथ्य सामने आता है तो उसे तय वैधानिक प्रक्रिया के जरिए कोर्ट के संज्ञान में लाया जा सकता है लेकिन मौजूदा हालात में कोर्ट के फैसले को शब्द और भावना दोनों ही स्तरों पर लागू कराना सरकारों का दायित्व है।

सौजन्य- नवभारत टाइम्स।

