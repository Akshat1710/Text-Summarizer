फर्जी आत्मसमर्पण (दैनिक जागरण)।

झारखंड पुलिस ने हाल के दिनों में नक्सलियों पर काबू पाने में सफलता पाई है।

 केंद्रीय अर्धसैनिक बलों संग संयुक्त ऑपरेशन में कई दुर्दांत नक्सली या तो पकड़े जा चुके हैं या मारे जा चुके हैं लेकिन फर्जी नक्सलियों के आत्मसमर्पण ने कई सवाल खड़े किए हैं।

 खुफिया विभाग ने ही इसका पर्दाफाश किया है।

 ऐसे खुलासे शर्मनाक हैं और जो अधिकारी ऐसी कार्रवाईयों को अंजाम देते हैं उन्हेें चिह्नित कर सजा देना चाहिए।

 सिर्फ क्षणिक वाहवाही पाने के लिए ऐसा कुचक्र रचना अपराध की श्रेणी में आता है।

 पीएलएफआइ के जिन फर्जी नक्सलियों का आत्मसमर्पण दिखाया गया उन्हें इस एवज में आत्मसमर्पण नीति के तहत इनाम दिए गए।

 यह सरकारी पैसे के गबन का भी मामला प्रतीत होता है।

 इससे पूर्व एक स्वयंसेवी संस्था का नाम ऐसे ही फर्जी आत्मसमर्पण के मामले में आया था।

 सरकार ने सैकड़ों युवकों को लगभग एक वर्ष तक जेल में रखा।

 उक्त मामले में कई नामचीन पुलिस अफसरों की संलिप्तता है, लेकिन जांच के नाम पर लीपापोती हो चुकी है।

 राज्य विधानसभा में भी यह मामला गूंजा था।

 नौबत सीबीआइ जांच तक की आई थी लेकिन मामला ठंडे बस्ते में चला गया।

 ताजा प्रकरण उसी की एक कड़ी है।

 खुफिया विभाग ने इस ओर इंगित करते हुए पूरी रिपोर्ट राज्य सरकार को सौंपी है।

 इस मामले की तह तक जांच होनी चाहिए ताकि दोषी अधिकारी दंडित हों।

 खुद अपनी पीठ थपथपाने के लिए निर्दोष युवकों को नक्सली करार देना कहां तक जायज है।

 चंद अधिकारी अपनी कुर्सी बचाए रखने के लिए कोई भी हथकंडा अपना सकते हैं।

 राज्य सरकार इस मामले को गंभीरता से ले और दोषियों को चिह्नित करे।

 गृह विभाग के स्तर से जांच हो।

 अगर लीपापोती की संभावना है तो केंद्रीय जांच ब्यूरो की भी मदद ली जा सकती है।

 पूर्व में फर्जी आत्मसमर्पण मामले में राज्य सरकार ने हाई कोर्ट में शपथपत्र दायर कर कहा था कि सीबीआइ जांच की आवश्यकता नहीं है।

 राज्य सरकार की एजेंसियों ने अपने स्तर से तफ्तीश पूरी कर ली है।

 अगर ऐसा है तो उसकी रिपोर्ट सार्वजनिक की जाए।

 राज्य सरकार ने नक्सलियों के लिए आत्मसमर्पण नीति तैयार की है ताकि मजबूरीवश मुख्यधारा से भटके लोग वापस आ सकें।

 उन्हें पुनर्वासित कर सामान्य जनजीवन के लिए प्रेरित किया जाए।

 ऐसे लोगों को परिजनों के साथ रखने के लिए ओपेन जेल तक बनाए गए हैं।

 नक्सलियों के खिलाफ अभियान की यह एक अहम रणनीति है जिसे अपने फायदे के लिए चंद पुलिस अधिकारी इस्तेमाल कर रहे हैं।

 इस वजह से झारखंड पुलिस को बïट्टा लग रहा है।

 सरकार ऐसे पदाधिकारियों को चिह्नित करे जो इस तरह के अभियान की हवा निकाल रहे हैं।

 स्थानीय संपादकीय : झारखंड , सौजन्य – दैनिक जागरण।

