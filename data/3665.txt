बेहतरी के लिए उठा कदम अकेला नहीं होता (दैनिक भास्कर)।

नोबेल पुरस्कार समारोह के दौरान मेरे भाषण के बीच में ऐसी घटना हुई जो इस पुरस्कार के इतिहास में पहले कभी नहीं हुई थी।

 भाषण देते वक्त मैंने पाया कि मेरे तैयार किए गए नोट्स गुम हो गए हैं।

 वहां मौजूद लोग बेचैन हो गए।

 तभी मुझे एक कहानी याद आई, जो शायद मेरे जीवन दर्शन की तरह ही थी।

 मैंने वहां यह कहानी सुनाई।

 एक बार जंगल में भयानक आग लग गई।

 सिंह सहित सभी पशु-पक्षी जान बचाने के लिए भागने लगे।

 तभी शेर की नज़र एक नन्हीं चिड़िया पर पड़ी जो लपटों की तरफ जा रही थी।

 शेर ने चिल्लाकर कहा, ‘क्या तुम पागल हो गई हो, जो आग की तरफ भाग रही हो।

’ चिड़िया बोली, ‘नहीं, मैं आग बुझाने जा रही हूं।

’ हैरान शेर ने चिड़िया से पूछा, ‘कैसे।

’ चिड़िया ने कहा, ‘मेरी चोंच में देखो, एक बूंद पानी है।

 मैं इससे आग बुझाने की कोशिश कर रही हूं।

’ वह चिड़िया जानती थी कि एक बूंद पानी जंगल की लपटों को शांत नहीं कर सकता, फिर भी वह धैर्यपूर्वक फर्ज निभा रही थी।

 मैं भी इसी तरह नतीजों की परवाह किए बिना अपनी धुन में समाज में बदलाव लाने में जुटा रहा।

, अब मैं बचपन में यह कहानी पढ़ने से पहले और बाद की एक-एक घटना का जिक्र करने जा रहा हूं, जिन्होंने मेरा जीवन जीने का नज़रिया बदल दिया।

 छह साल की उम्र में स्कूल जाने का पहला दिन था।

 स्कूल के गेट के बाहर मेरी ही उम्र का एक बच्चा पिता के साथ जूते पॉलिश कर रहा था।

 उसे देखकर मैं विचलित हो उठा और मन में सवाल कौंधा।

 मैंने क्लास में अध्यापक से पूछा, ‘मास्टर जी, बाहर एक बच्चा जूता पॉलिश क्यों कर रहा है।

 वह हमारे साथ कक्षा में क्यों नहीं है।

’ उन्होंने मुझे समझाया कि गरीब के बच्चे पेट पालने के लिए मजदूरी करते हैं।

 मैं उनकी बात से संतुष्ट नहीं हुआ।

 फिर मैंने हेडमास्टर और घरवालों से भी यही बात पूछी।

 सभी का जवाब एक जैसा था।

 रोज-रोज उस बच्चे को देखकर मेरी बेचैनी बढ़ती गई।

 एक बार स्कूल से लौटते वक्त हिम्मत करके मैंने उस पिता-पुत्र से पूछ लिया कि बाकी बच्चों की तरह यह बच्चा स्कूल क्यों नहीं जाता।

 बच्चे के पिता ने सहमते हुए जवाब दिया, ‘बाबूजी मैंने कभी इस बारे में सोचा नहीं और न ही किसी ने मुझसे ऐसा पूछा।

’ फिर वह बोला, ‘शायद आप नहीं जानते कि हम लोग तो काम करने के लिए ही पैदा होते हैं।

’तब मैं उसकी बात ठीक से नहीं समझ पाया और न ही बड़े-बुजुर्गों के तर्क स्वीकार कर पाया था।

 उल्टा मन ही मन नाराज बना रहा।

 उसी नाराजगी के परिणामस्वरूप मैं बाल मजदूरी की बुराई खत्म करने के तरीके ढूंढ़ता रहा और आज भी ढूंढ़ रहा हूं।

 इस घटना से मैंने एक बात सीखी कि सामाजिक बुराइयों के बारे में पारम्परिक सोच और घिसे-पिटे जवाबों पर भरोसा करने की बजाए सवालों की चिंगारी सुलगाए रखनी चाहिए।

 यही सवालों की चिंगारी एक दिन आग बनकर बुराइयों को जला देगी।

एक और घटना ने मेरे मन को मजबूत बनाने में बहुत मदद की।

 मन की मजबूती, संकल्पों की दृढ़ता की आधारशिला होती है।

 विदिशा में मेरे घर के पास झुग्गी बस्ती थी।

 एक दिन वहां से गुजरते हुए एक झुग्गी से कराहने की आवाज और भयानक बदबू ने मेरा ध्यान खींचा।

 मैंने जिज्ञासावश अंदर झांका तो बदबू के मारे सिर चकरा गया।

 लेकिन, मेरी नज़र कोने में पड़े उस कराह रहे आदमी पर पड़ी।

 बदबू से मुझे उबकाई आने लगी।

 लेकिन, नाक पर हाथ रख मैंने चिल्लाकर पूछा, ‘आप कौन हैं।

’ उसने जवाब देने की बजाय मुझे गालियां देनी शुरू कर दीं।

 मैंने देखा कि कोढ़ के कारण उसके शरीर के कई अंग गल चुके थे।

 उसमें से खून रिस रहा था।

 झुग्गी मानव मल से अटी पड़ी थी।

 एक बारगी तो मैं दूर हटकर खड़ा हो गया।

 फिर मेरे मन में विचार आया कि यह बूढ़ा आदमी बीमार और अकेला है।

 उसकी मानसिक हालत ठीक नहीं है, इसीलिए गाली दे रहा है।

 मैंने अपना मन पक्का कर लिया कि मैं उसकी मदद करूंगा।

 तब मेरी उम्र तकरीबन 18 साल थी।

 मैंने उसकी झुग्गी की सफाई-धुलाई की।

 सफाई के दौरान यह संकल्प भी लिया कि कितनी भी बदबू आए उसे सहन करूंगा और उल्टी नहीं होने दूंगा।

 फिर मैं हर रोज उसके लिए खाना लाने लगा।

 जब भी मैं उसके पास जाता वह मुझे गालियां ही देता।

 मेरे जाने के बाद खाना खा लेता।

, मैं अपनी थाली में से रोटियां चुराकर उसके लिए लाता था।

 ऐसे में मेरे भूखे रहने की नौबत आ गई।

 कभी-कभी मेरा मन डोलता, लेकिन सोचता कि यही सबसे बड़ी परीक्षा है।

 धीरे-धीरे मैंने उसके घाव को साफ कर मरहम लगाना शुरू कर दिया।

 उसने गालियों के अलावा मुझसे कभी कोई बात नहीं की।

 इस तरह 10-12 दिन गुजर गए।

 मन में आया कि उसे अस्पताल ले जाऊं।

 एक हाथठेले का इंतजाम किया और यह बात उसे बता भी दी।

 उस शाम वह चुप रहा।

 यही नहीं, गालियां देने कि बजाय उसने मेरा हाथ पकड़कर चूम लिया।

 उसके चेहरे पर शांतिपूर्ण मुस्कुराहट थी और आंखों में आंसू डबडबा रहे थे।

 मुझे लगा कि वह अस्पताल जाने के नाम पर इतना खुश है।

 दूसरे दिन सवेरे मैं अपने दोस्त के साथ हथठेला लेकर उसके घर पहुंचा।

 अंदर घुसा तो देखा कि उसके चेहरे पर पिछली रात जैसी ही शांति थी।

 उसके प्राण निकल चुके थे।

 मैं खामोश उसे देखता रहा।

 उसकी अंतिम मुस्कुराहट मेरी आंखों के सामने तैर रही थी।

 तब मैंने महसूस किया कि उसकी अंतिम मुस्कुराहट में मुझे मानो ईश्वर के दर्शन हुए थे।

, इंजीनियरिंग की नौकरी छोड़ते वक्त मेरे परिजन और दोस्त बहुत दुखी व नाराज थे।

 लेकिन, मैं बाल मजदूरी जैसे अपराधों के खिलाफ लड़ना चाहता था, जबकि चार दशक पहले समाज में यह कोई मुद्‌दा नहीं था।

 तब मैंने चंद युवाओं को साथ लेकर बाल मजदूरों को मुक्त कराने के लिए छापामार कार्रवाई करने, लोकजागरण यात्राएं निकालने और कानून में बदलाव के लिए आंदोलन करने से लेकर मुक्त बाल मजदूरों के लिए पुनर्वास केंद्र स्थापित करने जैसी कई पहले कीं।

 नतीजन बाल मजदूरी के खिलाफ न केवल विश्वव्यापी जागरूकता फैली, बल्कि नीतियां और कानून भी बनें।

 पिछले दो वर्षों की हमारी सबसे बड़ी सफलता नोबेल पुरस्कार के बाद की स्थिति का इस्तेमाल करते हुए बाल श्रम, बाल दासता, बाल व्यापार और बच्चों के खिलाफ हो रही हिंसा को रोकने के मुद्‌दे को सतत विकास लक्ष्यों (एसडीजी) में जुड़वाना है।

 अब विश्व की विकास नीतियों में बच्चों की आज़ादी को नज़रअंदाज नहीं किया जा सकता।

 मेरा अनुभव है कि जाने-अनजाने, दूसरों की बेहतरी के लिए उठने वाला कदम कभी अकेला नहीं रहता।

 उन कदमों के साथ करोड़ों लोगों का चलना तय है।

कैलाश सत्यार्थी।

नोबेल शांति पुरस्कार विजेता एवं जाने-माने बाल अधिकार कार्यकर्ता।

.KSCFI, सौजन्य- दैनिक भास्कर।

