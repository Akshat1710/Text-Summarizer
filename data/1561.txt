फिर रेल हादसा (नवभारत टाइम्स)।

गनीमत है कानपुर में बुधवार सुबह हुए रेल हादसे में ज्यादा नुकसान नहीं हुआ, पर इससे एक बार फिर रेलवे की पोल खुली।

 रेल मंत्रालय बड़ी-बड़ी बातें और घोषणाएं करने के अलावा और कुछ नहीं कर पा रहा।

 लगता नहीं कि उसे रेल यात्रियों की सुरक्षा की कोई चिंता भी है।

 या फिर उसके भीतर ऊपर से नीचे तक भारी अराजकता आ गई है, जिससे कि कोई काम नहीं हो पा रहा।

 अगर इसी तरह दुर्घटनाएं होती रहीं तो लोगों का रेलवे से पूरी तरह विश्वास उठ जाएगा।

, गौरतलब है कि कानपुर के रूरा स्टेशन के पास बुधवार सुबह अजमेर-सियालदह एक्सप्रेस के 15 डब्बे पटरी से उतर गए।

 इनमें से दो नहर में भी गिर गए।

 बताया जा रहा है कि दुर्घटना के वक्त गाड़ी एक सूखे नहर पर बने पुल को पार कर रही थी।

 बीते 20 नवंबर को इसी इलाके में इंदौर-पटना एक्सप्रेस के 14 डिब्बे पटरी से उतर गए थे, जिससे 150 से ज्यादा लोग मारे गए थे, जबकि 200 से ज्यादा घायल हुए थे।

 उस समय यह बात उभरकर आई थी कि उस क्षेत्र की पटरियों में कई समस्याएं हैं।

 वे कमजोर हो गई हैं और उनमें दरारें पड़ गई हैं।

, इसी तरह रेलवे पुलों को लेकर भी कई बार कहा जा चुका है कि उनमें से ज्यादातर जर्जर हैं और उनकी मरम्मत की जरूरत है।

 नवंबर के हादसे के वक्त तो मंत्रालय ने जिस तरह का रवैया दिखाया, उससे लगा कि इस इलाके में तत्काल मरम्मत का काम शुरू हो जाएगा।

 पर अब लगता है कि पिछले एक महीने के दौरान वहां कोई काम हुआ ही नहीं है।

, हां, इस बीच रेल मंत्री ने मुआवजा राशि जरूर बढ़ी दी है।

 यानी अगर कोई दुर्घटना में मरता है तो रेलवे उसे भरपूर पैसे देगी, पर वह ऐक्सीडेंट रोकने के लिए कुछ नहीं करेगी।

 यह सही है कि 86 फीसदी हादसे मानवीय भूलों की वजह से होते हैं, लेकिन इसके लिए खराब इंफ्रास्ट्रक्चर भी उतना ही जवाबदेह है।

 भारतीय रेल अब भी ब्रिटिश काल के ढांचे पर ही चल रही है।

 पटरियों पर दबाव लगातार बढ़ रहा है, लेकिन उस उस हिसाब से इंफ्रास्ट्रक्चर अपग्रेड नहीं हो पा रहा है।

रेलवे में सेफ्टी और सिक्यॉरिटी डिविजन में करीब डेढ़ लाख पद खाली हैं।

 रेल सुरक्षा से जुड़ी काकोदकर समिति की रिपोर्ट अभी तक लागू नहीं हो पाई है।

 इसके लिए डेढ़ लाख करोड़ रुपयों की जरूरत है, जो प्राथमिकता में कहीं नहीं है।

 विडंबना यह है कि भारतीय रेलवे पॉपुलिज्म से बाहर निकल नहीं पा रही है।

 लंबे समय तक गरीब और निम्न मध्यवर्ग को लुभाने के लिए किराया नहीं बढ़ाया गया, लेकिन अब उच्च वर्ग और विदेशी निवेशकों को लुभाने के लिए खूब ऊपरी चमक-दमक दिखाई जा रही है।

 रेल मंत्री ट्वीटबाजी से वाहवाही बटोर रहे हैं, जमीनी काम पर उनका कोई ध्यान नहीं है।

 सरकार रेलवे को इंटरनैशनल बनाए, लेकिन यात्रियों की सुरक्षा को प्राथमिकता में रखे।

, सौजन्य – नवभारत टाइम्स।

