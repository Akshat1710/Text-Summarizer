सबक कब लेंगे हम (हिन्दुस्तान)।

अतीत से सबक न लेना शायद अब रीति बन चुका है।

 हाल की घटनाएं यही साबित करती हैं।

 आतंकी हमले का मामला हो या रेल हादसे का।

 सुरक्षा में चूक या संरक्षा की लापरवाही का।

 भोपाल जेल ब्रेक से लेकर नाभा जेल के खतरनाक बंदियों की फरारी तक का यही सार है।

 नाभा जेल कांड ने तो तमाम सवाल उठा दिए हैं।

 ये सवाल हमारी सुरक्षा-सतर्कता के साथ इस बात पर भी हैं कि किस तरह हमारे अंदर का तंत्र बेईमान हो जाता है और भुगतना पूरे देश को पड़ता है।

 ऐसे समय में, जब भोपाल जेल से फरार हुए सिमी के आठ कैदियों के भागने और इन सभी के एनकाउंटर में मार दिए जाने पर उठे सवालों के जवाब मिलने बाकी हों, अतिसंवदेनशील मानी जाने वाली नाभा जेल पर इतना बड़ा सुनियोजित हमला कर छह खूंखार बंदियों का छुड़ा लिया जाना गंभीर सवाल खड़े कर गया है।

 भला हो यूपी और दिल्ली की पुलिस का, जिनकी सतर्कता से पहले एक साजिशकर्ता और फिर खालिस्तान लिबरेशन फ्रंट का खतरनाक सरगना हरमिंदर सिंह मिंटू पकड़े जा सके।

 इनका जीवित पकड़ा जाना राहत भले दे, पीठ थपथपाने के लिए पर्याप्त नहीं है।

, गौर करने की बात है कि भोपाल की जिस जेल से 31 अक्तूबर को कैदी भागे थे, वह आईएसओ प्रमाणित अत्यंत उच्च सुरक्षा वाली जेल थी।

 रविवार की तड़के जिस नाभा जेल से खतरनाक बंदियों को योजनाबद्ध तरीके से छुड़ाया या भगाया गया, वह भी अत्यंत उच्च सुरक्षा वाली है।

 यह सब उस समय हुआ, जब अमृतसर में होने जा रही एशिया समिट को लेकर पूरा पंजाब ही अलर्ट पर है।

 दुर्दांत आतंकी और गैंगस्टर अतिसुरक्षित मानी जाने वाली इसी जेल में रखे जाते हैं।

 पूर्व मुख्यमंत्री बेअंत सिंह के हत्यारों समेत कई खतरनाक आतंकी यहीं बंद हैं।

 यह अविश्वसनीय से भी कहीं ज्यादा हास्यास्पद है कि ऐसी अति सुरक्षित जेल का फाटक एक गाड़ी के लिए महज यह देखकर खोल दिया गया कि उसमें इंस्पेक्टर की वर्दी पहने कई लोग बैठे थे और सुरक्षा में तैनात जवानों को लगा कि वे किसी कैदी को जेल में दाखिल कराने आए हैं।

 पूरा घटनाक्रम ही सवाल है।

, कैसे संभव है कि हमलावर इतने योजनाबद्ध तरीके से आएं, सौ राउंड के आसपास गोली चलाएं, लेकिन जेल के अंदर से कोई गोली न चले।

 कैसे संभव है कि जिस जेल की हर मीनार पर एसएलआर से लैस जवान तैनात हों, वहां प्रतिरोध का कोई निशान न मिले।

 यह भी कैसे संभव है कि बंदियों को छुड़ाने और इतनी फायरिंग करने के बाद वे कुछ पल वहीं रुकें, वहां से निकलें, आगे रेल फाटक बंद देख फिर से उसी राह लौटकर जेल के सामने से ही भागें और तब भी उन्हें रोकने की कोई कोशिश न हो।

, यानी हालात बताते हैं कि सुरक्षा-व्यवस्था में ही नहीं, तौर-तरीके में भी खासा खोट है।

 असल में, जांच इन्हीं सबकी होनी चाहिए, क्योंकि नीयत की खोट बड़े से बड़े अभेद्य किले की नींव को खोखला कर उसे ढहा सकती है।

 भोपाल जेल कांड के बाद सारी बहसें, सारे सवाल दरकिनार कर गृह मंत्रालय ने जेलों की सुरक्षा पर एक एडवाइजरी जारी की थी, यह उस एडवाइजरी की शर्तों और उसके हाल-हवाल की पड़ताल का भी वक्त है।

 यह भी सोचने का वक्त है कि अगर बिहार की जहानाबाद जेल पर हमला कर 340 बंदी छुड़ाए जा सकते हैं, छत्तीसगढ़ की दंतेवाड़ा जेल से 110 नक्सली समेत 299 बंदी फरार हो सकते हैं, चंडीगढ़ की बुड़ैल जेल में 94 फुट लंबी सुरंग बनाकर खूंखार हत्यारे फरार हो सकते हैं और इस सबके बाद भी भोपाल और नाभा जैसे हादसे हो रहे हैं, तो हमें समझ लेना चाहिए कि हमारी जेलों ही नहीं, आम सुरक्षा का भी हाल कैसा है।

सौजन्य – हिन्दुस्तान, 29-11-2016।

