अनुशासन और बदइंतजामी (नवभारत टाइम्स)।

बीएसएफ के एक जवान ने जली हुई रोटियों का जो एक विडियो सोशल मीडिया पर डाला है, उसका खंडन बीएसएफ की तरफ से आ चुका है।

 संयोगवश, इसी समय सेना की एक अंदरूनी रिपोर्ट भी चर्चा में है, जिसमें आतंकी हमलों में सैनिक हताहतों की संख्या अधिक होने का कारण प्रबंधन की गड़बड़ियां बताई गई हैं।

 आर्मी डिजाइन ब्यूरो (एडीबी) द्वारा तैयार की गई इस रिपोर्ट में करीब 50 ऐसी कमियां बताई गई हैं, जिनकी वजह से सैनिकों की जान सस्ती हो जाती है।

 इनमें रक्षा कवच की खामियों से लेकर ईंधन रखने की ऐड हॉक व्यवस्था तक तमाम बातें शामिल हैं।

, गौरतलब है कि हाल ही में हुए उड़ी हमले के दौरान जो 19 सैनिक शहीद हुए थे, उनमें से 14 जवान आग लगने से जिंदा जल गए थे, क्योंकि उनका टेंट ईंधन भंडार के बिल्कुल पास में था।

 दरअसल सैनिकों के लिए बनाए गए अस्थायी शिविरों में बड़ी मात्रा में ईंधन भी रखा जाता है।

 इस वजह से आतंकी इन भंडारों को निशाने पर लेकर काफी आसानी से ज्यादा बड़ा नुकसान करने में सफल हो जाते हैं, या कम से कम ऐसी आशंका तो बनी ही रहती है।

 याद रखने की बात यह भी है कि सरहद के आसपास के इलाकों में भूमिगत फ्यूल डिपो जैसे स्थायी निर्माण न करने की नीति अबतक सोच-विचार के बाद ही अपनाई जाती रही है।

, तनाव अचानक बढ़ने की स्थिति में दुश्मन इसका इस्तेमाल आपके खिलाफ ही कर सकता है, इसलिए सरहद पर फ्यूल डिपो बनाने का फैसला लेने में पूरा एहतियात बरता जाना चाहिए।

 मगर हथियारों, कैमरों और अन्य आवश्यक वस्तुओं की कमी की तो कोई वजह ही नहीं बनती।

 बीएसएफ के जवान द्वारा फेसबुक पर विडियो अपलोड का समर्थन किसी भी हाल में नहीं किया जा सकता, लेकिन जवानों के खान-पान में अगर कोई कमी रह जा रही है तो इस पर तत्काल ध्यान दिया जाना चाहिए।

 फेसबुक का शौक इधर सैन्य बलों में तेजी से फैल रहा है, लेकिन इसी तरह सेना के हालात सार्वजनिक किए जाने लगे तो राष्ट्रीय सुरक्षा की दृष्टि से संवेदनशील सूचनाएं भी बाहर आते देर नहीं लगेगी।

 यहां यह भी सोचना जरूरी है कि उनकी कथित राष्ट्रवादी पोस्ट्स को भी इस दायरे से बाहर करके नहीं देखा जाना चाहिए।

, देशभक्ति के नाम पर हम सैनिकों को किसी खास देश के खिलाफ या खास राजनीतिक धारा के खिलाफ कुछ भी कहने की छूट दिए रहेंगे, और अपनी तकलीफों का इजहार करने पर उन्हें देशद्रोही करार देंगे तो यह बात तर्कसंगत नहीं होगी।

 सेना के अंदर की बदइंतजामी दूर करने के ठोस उपाय तत्काल किए जाएं, साथ ही सैनिकों को अपनी फोर्स के भीतर ही ऐसे मंच भी उपलब्ध कराए जाएं, जहां वे अपनी शिकायतें पहुंचाने के बाद उनपर प्रभावी कार्रवाई को लेकर आश्वस्त हो सकें।

, सौजन्य- नवभारत टाइम्स।

