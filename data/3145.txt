जीएसटी पर सरकार को अभी और मेहनत करनी होगी (दैनिक भास्कर)।

संसद के बजट सत्र के उत्तरार्द्ध के आरंभ पर प्रधानमंत्री नरेंद्र मोदी की ओर से यह उम्मीद जताना स्वाभाविक है कि वस्तु और सेवा कर यानी जीएसटी पर लोकतांत्रिक चर्चा के माध्यम से राह निकलेगी लेकिन, उसी के साथ यह भी ध्यान रखना होगा कि जीएसटी का मामला सिर्फ केंद्र और राज्य के बीच का मामला नहीं है।

 वह सरकार और व्यापारियों के बीच का मामला भी है और जनता और सरकार के बीच का मामला भी है।

 इस सिलसिले में कंेद्रीय अप्रत्यक्ष कर अधिकारियों के संगठन की ओर से प्रधानमंत्री को दिए गए पत्र की उपेक्षा नहीं की जा सकती, जिसमें उन्होंने कहा है कि इस विधेयक के तहत 90 प्रतिशत करदाताओं पर राज्यों का नियंत्रण होगा।

अधिकारियों ने चिंता जताई है कि इससे केंद्र सरकार को 1.1 खरब रुपए के कर की हानि होगी।

 उनकी आपत्ति यह भी है कि कर के मामले में राज्यों को सत्ता देना बिना जवाबदेही के शक्ति देना है, क्योंकि प्रस्तावित प्रणाली के तहत राज्यों पर न तो नियंत्रक और लेखा महापरीक्षक का नियंत्रण रहेगा और न ही लोक लेखा समिति का।

 इसलिए उनका अनुरोध है कि जीएसटी परिषद के सुझावों को न माना जाए।

 राजस्व सेवा के इन अधिकारियों के साथ तमाम कंपनियों के सीईओ की भी चिंता है कि जीएसटी को 1 जुलाई से लागू किया जाना न सिर्फ कर प्रणाली के संक्रमण का मामला है बल्कि यह पूरे व्यवसाय के संक्रमण का सवाल है।

 इस दौरान उस माल का क्या होगा जो इधर-उधर वितरण की शृंखला में पड़े हैं या फिर उन करों का क्या होगा जो पहले से दे दिए गए हैं।

 उनकी चिंता ढांचागत और निर्माण के कामों को लेकर है, जहां पर तमाम कीमतें और शर्तें लंबे समय के लिए निर्धारित होंगी।

 वहां किसी भी परिवर्तन को लागू करना एक जटिल काम है।

फिलहाल वित्तमंत्री 16 मार्च को जीएसटी परिषद की बैठक में ये तमाम शिकायतें दूर करने की कोशिश करेंगे और विधेयक का संशोधित रूप कैबिनेट की मंजूरी होने के बाद संसद में जाएगा।

 प्रधानमंत्री को उम्मीद है कि जल्दी ही उन्हें राज्यसभा में बहुमत मिल जाएगा और तब उन्हें इसे कानून बनाने में दिक्कत नहीं पेश आएगी।

 इसके बावजूद यह नहीं भूलना चाहिए कि जीएसटी को राज्यों से भी अनुमोदित होना है।

 इसलिए इसके लिए व्यापक संवाद और भरोसा कायम करना जरूरी है।

सौजन्य- दैनिक भास्कर।

