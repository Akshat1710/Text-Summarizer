अगले साल पर निगाह (दैनिक जागरण)।

साल 2017 भारत और विश्व के लिए कैसा होगा।

 स्वाभाविक है कि 2016 में राजनीति और आर्थिकी के क्षेत्र में जो बड़ी-बड़ी घटनाएं हुईं वह नववर्ष पर व्यापक प्रभाव डालेंगी।

 भारत के संदर्भ में आठ नवंबर की तिथि एक महत्वपूर्ण पड़ाव है।

 इस दिन जहां प्रधानमंत्री नरेंद्र मोदी के नेतृत्व में भारत ने पांच सौ और एक हजार रुपये के पुराने नोटों के विमुद्रीकरण के बाद डिजिटल व नकदरहित अर्थव्यवस्था की ओर कदम बढ़ा दिया है वहीं उदार मीडिया के दावों व तर्कों को झूठा सिद्ध कर चुके अमेरिका के नवनिर्वाचित राष्ट्रपति डोनाल्ड ट्रंप नववर्ष की वैश्विक राजनीति की दिशा निर्धारित करने में व्यस्त हैं।

 डोनाल्ड ट्रंप ने अमेरिकी विदेश मंत्री के रूप में एक्सॉन मोबिल के सीईओ रेक्स टिलरसन का चयन किया है।

 इस महत्वपूर्ण पद पर एक उद्यमी और इससे भी सबसे महत्वपूर्ण रूसी राष्ट्रपति व्लादिमीर पुतिन के बेहद करीबी टिलरसन को नामित कर ट्रंप ने संदेश दिया है कि उनकी वैश्विक नीति किस प्रकार की होगी।

 ट्रंप 20 जनवरी को राष्ट्रपति पद की शपथ लेंगे।

वास्तव में टिलरसन को विदेश मंत्री बनाकर ट्रंप वैश्विक अर्थव्यवस्था में साम्यवादी चीन के बढ़ते वर्चस्व और रूस के साथ संबंध सुदृढ़ कर अमेरिका को घेरने की चीन की कुटिल रणनीति को पराजित करना चाहते हैं।

 यही कारण कि राष्ट्रपति निर्वाचित होने के पश्चात उन्होंने ‘एक चीन’ नीति को आधारहीन बताया।

 इस नीति के अनुसार चीन नाम का एक ही राष्ट्र है और ताइवान अलग देश न होकर उसी का एक प्रांत है।

 किंतु उक्त नीति के प्रतिकूल ट्रंप ने ताइवान की राष्ट्रपति से फोन पर बात की।

 अपेक्षानुसार चीन इससे भड़क उठा।

 पाकिस्तानी प्रधानमंत्री की ट्रंप द्वारा फोन पर बातचीत के दौरान प्रशंसा किए जाने के दावे को स्वयं ट्रंप ने खारिज कर दिया।

 डोनाल्ड ट्रंप पाकिस्तान को विश्व का सबसे खतरनाक देश मानते हैं।

 आतंकवाद को संरक्षण देने को लेकर अमेरिका-पाकिस्तान के वर्तमान संबंध पहले से गर्त में हैं और ट्रंप के राष्ट्रपति निर्वाचित होने से निश्चय ही यह स्थिति और भी अधिक बिगड़ेगी।

 वर्तमान घटनाक्रम भारत के लिए पूरी तरह अनुकूल है।

 प्रधानमंत्री मोदी के नेतृत्व में भारत-अमेरिका के बीच रणनीतिक साझेदारी अधिकतर क्षेत्रों में पहले से मजबूत है।

 हिंदू प्रशंसक ट्रंप के शासनकाल में भारत-अमेरिका के बीच आतंकवाद रोधी सहयोग को विशेष बल मिलने की संभावना है।

 वाशिंगटन में भारत के एनएसए अजीत डोभाल की ट्रंप द्वारा नामित अपने समकक्ष जनरल माइकल फ्लिन से गत सप्ताह की भेंट इसका प्रत्यक्ष उदाहरण है।

 मानवता की दृष्टि से भी नववर्ष काफी महत्वपूर्ण होगा।

 इस्लामी कट्टरवाद आज किस तरह समस्त मानव जाति के लिए सबसे बड़ा खतरा बन चुका है, यह इस वर्ष कश्मीर में सीमापार से आतंकी वारदातों के साथ-साथ अभी हाल ही में बर्लिन में आइएस आतंकी द्वारा ट्रक से निरपराध लोगों को रौंदने व तुर्की में रूसी राजदूत की निर्मम हत्या से सिद्ध हो जाता है।

 इसी वर्ष यूरोप के विभिन्न शहरों पर दस आतंकी हमले हुए हैं।

 भारतीय उपमहाद्वीप गत 800 वर्षों से इस्लामी कट्टरवाद का दंश झेल रहा है, किंतु पश्चिमी देशों की नींद सर्वप्रथम वर्ष 2001 में न्यूयॉर्क पर हुए आतंकी हमले के बाद टूटी।

 आज तक सभ्य समाज असमंजस की स्थिति में है कि आतंकवाद एक विशेष समुदाय के दर्शन से प्रभावित है या नहीं।

 इस वर्ष हुए राष्ट्रपति चुनाव में ट्रंप ने मुखर रूप से इस्लामी आतंकवाद और कट्टरवाद का वर्णन कर इस विषाक्त दर्शन पर व्यापक विवेचना का मार्ग प्रशस्त किया है।

क्या यह सत्य नहीं कि तुर्की में रूसी राजदूत की गोली मारकर हत्या करने के बाद बंदूकधारी जिस तरह के नारे लगा रहा था उसे वैश्विक मीडिया के बड़े भाग और सभ्य समाज द्वारा छुपाने का अनंत प्रयास हुआ।

 वर्ष 2017 में भारत सहित विश्व कैसा होगा, इस प्रश्न का उत्तर इसमें निहित है कि सभ्य समाज इस्लाम के दर्शन को कितना गहराई से समझता है और इतिहास से क्या सबक लेता है।

 हर समाज और मजहब में कई मान्यताएं व धारणाएं कालवाह्य हो जाती हैं जिन्हें मानवहित में बदलना अनिवार्य हो जाता है।

 ऐसी ही एक कुप्रथा जातिगत अस्पृश्यता हिंदू समाज में लंबे समय से व्याप्त है।

 समय-समय पर न केवल इसकी निंदा की गई, बल्कि जमीनी स्तर पर इसके परिमार्जन के भगीरथ प्रयास भी किए गए।

 क्या यह सत्य नहीं कि विश्व में आतंकवाद का दार्शनिक आधार इस्लाम में ‘काफिर’ और ‘कुफ्र’ की अवधारणा है।

 क्या अधिकांश फिदायीन अपनी जान देने से पहले और दूसरे को मारने के समय इस्लामी दर्शन से प्रेरणा लेने का दावा नहीं करते।

 भविष्य में आतंकवाद मजबूत होगा या कमजोर, यह इस बात पर निर्भर करता है कि हम उक्त प्रश्नों का उत्तर कितनी बेबाकी और ईमानदारी से देते हैं।

 भारत में जिस तरह प्रधानमंत्री नरेंद्र मोदी के नेतृत्व में भ्रष्टाचार और काले धन के खिलाफ लड़ाई छेड़ी गई है, अल्पकाल में उससे आर्थिक मंदी आने की संभावना है।

 विमुद्रीकरण ने 85 फीसद नकदी बाजार से सोख ली है।

 स्वाभाविक रूप से वैकल्पिक मुद्रा के सक्रिय होने में समय लग रहा है।

 जब तक नई मुद्रा आवश्यकताओं को पूरा नहीं कर लेती तब तक स्थिति सामान्य नहीं हो पाएगी।

 परंतु दीर्घकालिक दृष्टि से विमुद्रीकरण भारतीय अर्थव्यवस्था को मजबूत करेगा।

2017 में विश्व की राजनीति में आधारभूत परिवर्तन होगा।

 पिछले दो दशकों से बेलगाम चीन विश्व पटल पर एक आर्थिक महाशक्ति के रूप में स्थापित हुआ है और अपनी विस्तारवादी नीतियों के कारण वह वैश्विक शांति के लिए एक नए खतरे के रूप में भी उभरा है।

 बदलते परिप्रेक्ष्य में विश्व स्तर पर नए समीकरण बनेंगे, जिसमें चीन की आक्रामक गतिविधियों पर लगाम लगाए जाने का गंभीर प्रयास होगा।

 ट्रंप के नेतृत्व में अमेरिका चीन की दादागीरी को चुनौती देगा।

 भारत, जोकि नरेंद्र मोदी के दृढ़ और कुशल नेतृत्व में बड़ी आर्थिक शक्ति के रूप में उभर रहा है, वह भी चीन के समक्ष मजबूती से खड़ा होगा।

 जापान भी द्वितीय विश्वयुद्ध की पराजित मानसिकता से बाहर आ चुका है और वह शिंजो एबी के नेतृत्व में चीन की साम्राज्यवादी नीति का सामना करने की स्थिति में है।

 सबसे महत्वपूर्ण व्लादिमीर पुतिन के नेतृत्व में रूस और अमेरिका के रिश्ते सुधरेंगे।

 विश्व की चार महाशक्तियां-भारत, अमेरिका, रूस और जापान न केवल चीन से बढ़ते खतरे के प्रति सचेत हैं, बल्कि इस बात से भी सहमत हैं कि पाकिस्तान इस्लामी आतंकवाद और कट्टरवाद की विश्व में सबसे बड़ी पौधशाला है।

 लेखक बलबीर पुंज, राज्यसभा सदस्य रह चुके हैं ।

सौजन्य – दैनिक जागरण।

