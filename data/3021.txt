योगी का चमत्कार नहीं, विकास का मॉडल चाहिए (दैनिक भास्कर)।

उत्तर प्रदेश के मुख्यमंत्री योगी आदित्यनाथ अपने शासन के एक हफ्ते के भीतर भले कैबिनेट की मीटिंग नहीं कर पाए हों लेकिन, उन्होंने पुलिस और प्रशासन को कई स्तर पर सक्रिय किया है और प्रदेश में उसकी चमत्कारिक चर्चाएं जोरों पर हैं।

 इन चर्चाओं में एक तरफ उनके हर कदम को बड़ी संभावना के रूप में देखने वाले उनके समर्थक हैं तो दूसरी तरफ आशंकाएं पालने वाले उनके विरोधी हैं।

जाहिर है उनमें गोवंश की तस्करी पर रोक, अवैध बूचड़खानों पर कार्रवाई और एंटी रोमियो अभियान से लेकर दफ्तरों में पान-गुटखा थूकने पर पाबंदी, मानसरोवर यात्रा पर एक लाख की राशि देने और नवरात्रि और रामनवमी के मौके पर चौबीसों घंटे बिजली की सप्लाई सुनिश्चित करने वाले निर्णय हैं, जिनमें कई एक विशेष समुदाय के हितों को ध्यान में रखते हुए लिए गए हैं।

 इनमें दूसरे समुदायों को निशाने पर लेने वाला संदेश भी है और यही कारण है कि मीट व्यापारी प्रदेश में प्रदर्शन कर रहे हैं।

योगी सरकार के कुछ फैसले सरकारी कर्मचारियों, शिक्षकों और अस्पताल के कर्मचारियों को समय पर दफ्तर पहुंचने और प्रशासनिक चुस्ती के बारे में हैं और उनसे आम जनता को लाभ मिलना ही है।

 इसी तरह गन्ना किसानों के भुगतान पंद्रह दिनों में दिए जाने और किसानों की सारी उपज की सरकारी खरीद का आदेश भी खेती पर आधारित प्रदेश की जनता की भलाई के लिए है।

 किंतु असली सवाल किसानों की उस कर्ज माफी का है जिसका वायदा करके भाजपा सत्ता में आई थी।

 अगर आदित्यनाथ अब तक कैबिनेट की बैठक नहीं कर पाए हैं तो इसकी वजह वही है।

वे तब तक इस बारे में कोई निर्णय नहीं ले सकते जब तक केंद्र से मंजूरी न मिले।

 केंद्र सरकार अगर उत्तर प्रदेश को ऐसी राहत देती है तो दूसरे प्रदेशों से भी इस तरह की मांगें उठेंगी।

 ऐसे में यह मसला महज उत्तर प्रदेश के पचास हजार करोड़ रुपए की कर्जमाफी का न होकर कई लाख करोड़ तक जाएगा।

 यह वादा विदेशों में जमा काले धन को वापस लाने की तरह है जिसे 2014 में करके मोदी सरकार लगातार टालती जा रही है।

 अगर केंद्र की मोदी और यूपी की योगी सरकार उत्तर प्रदेश के विकास के बारे में सचमुच गंभीर है तो उसे योगी के चमत्कार की बजाय व्यवस्थित मॉडल बनाकर देश की सबसे ज्यादा आबादी लेकिन, आर्थिक रूप से पिछड़े राज्य के उद्धार के लिए धैर्य के साथ काम करना चाहिए।

, सौजन्य- दैनिक भास्कर।

