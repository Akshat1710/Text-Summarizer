पहले से अलग होंगी रिश्तों के लिए ट्रम्प की शर्तें (दैनिक भास्कर)।

जबरदस्त समर्थन और विरोध के बीच शपथ लेने वाले डोनाल्ड ट्रम्प के अमेरिकी राष्ट्रपति बनने के साथ न तो भारत के भावुक राष्ट्रवादियों की तर्ज पर बहुत उत्साहित होने और न ही बराक ओबामा की चेतावनियों के मद्‌देनजर वामपंथियों की तरह निराश होने की जरूरत है।

 पिछले ढाई दशक में भारत ने धीरे-धीरे अमेरिका से संबंधों को सुधारा है और आज वह शीत युद्ध के दौर के मुकाबले मजबूत और भरोसेमंद धरातल पर खड़ा है।

रक्षा क्षेत्र से लेकर अन्य व्यापारिक क्षेत्रों में दोनों देश एक-दूसरे के काफी निकट आ चुके हैं और भारतवंशियों की सशक्त मौजूदगी के होते कोई कारण नहीं है कि ट्रम्प भारत से रिश्तों में आए इस सुधार को कम करेंगे।

 बल्कि चीन के प्रति वे जैसी नीति अपनाने का दावा कर रहे हैं, उसके तहत अमेरिका भारत के और करीब आएगा।

 किंतु इसी के साथ अमेरिका पाकिस्तानी मोर्चे पर भी भारत को राहत देगा ऐसी उम्मीद करना जल्दबाजी होगी।

 ट्रम्प का संकल्प अमेरिका को फिर महान देश बनाने का है लेकिन, उनकी इस योजना में अमेरिकी सीमाएं खुली रखने और दुनियाभर की प्रतिभाओं को न्योता देने का संकल्प नहीं है।

 वे अब अमेरिका को अमेरिकियों के लिए ही बनाना चाहते हैं और एच 1-बी वीज़ा कड़े करने के इरादों पर दुनिया में जो असमंजस है वही भारत में है।

 ट्रम्प के आने से पहले वैश्वीकरण की प्रक्रिया जिस सिद्धांत और व्यवहार के साथ चल रही थी और उसके चलते दुनिया में एकध्रुवीय विश्व के बीच बहुध्रुवीय विश्व का भी निर्माण हो रहा था।

 इसी को फरीद जकारिया जैसे चिंतक अन्य शक्तियों के उदय (राइज ऑफ द रेस्ट) के रूप में व्याख्यायित करते हैं।

लेकिन, ट्रम्प मर्केल की शरणार्थी नीति को विनाशकारी बता रहे हैं और ईरान के साथ हुए नाभिकीय समझौते को रद्‌द करने की बात कर रहे हैं, उससे लग रहा है कि अन्य शक्तियों के उदय की सहज गुंजाइश वे नहीं देंगे।

 वे अमेरिकी एम्पायर की फिर स्थापना का प्रयास करेंगे और भारत को एनएसजी की सदस्यता से लेकर आउटसोर्सिंग के व्यापारिक हितों की हिफाजत इसी दायरे में संभलकर करनी होगी।

 ट्रम्प भारत विरोधी कदम भले न उठाएं लेकिन, उनके अमेरिका समर्थक कदमों से दुनिया के दूसरे देशों की तरह भारत को भी नुकसान होगा तो वे उसे रोकेंगे नहीं।

 चूंकि यह समय ओबामा और क्लिंटन का नहीं है इसलिए भारत को थोड़ा संभलकर चलने की जरूरत है।

, सौजन्य- दैनिक भास्कर।

