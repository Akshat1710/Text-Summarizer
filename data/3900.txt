बिहार महाविजय की विसंगतियां (अमर उजाला : Editorial)।

महागठबंधन को तीन चौथाई से कुछ ही कम बहुमत देने वाले बिहार के जनादेश की ये शायद विसंगतियां ही थीं, जिनने चुनावी पंडितों को नतीजों का सही आकलन करने नहीं दिया।

 हालांकि राज्य के अधिकतर लोग, यहां तक कि बिहार से बाहर रहने वाले गैर-राजनीतिक बिहारी भी मतदान का पहला दौर होने के पहले से ही नीतीश कुमार की वापसी की बात कर रहे थे।

 2010 में लगभग 42 फीसदी वोट लेने वाला जदयू, राजद और कांग्रेस गठबंधन आंकड़ों के लिहाज से पर्याप्त मजबूत भी था।

 लेकिन अंदेशे भी थे कि नीतीश कुमार और ′जंगल राज′ (यह तमगा अतीत में नीतीश का ही दिया है) के प्रतीक लालू का मेल क्या नरेंद्र मोदी के विकास के बुलडोजर तथा राजग के ठीक-ठाक जातिगत समीकरण के सामने टिक पाएगा।

 लेकिन न केवल यह टिका, बल्कि इसने राजग पर कहर ढा दिया।

, यह कैसे संभव हुआ कि सुशासन और विकास के लिए संजीदा नीतीश को फिर कमान सौंपने के लिए मतदाताओं ने लालू के राजद का रास्ता चुना, जिनके लिए यादव-क्षत्रप और उनकी पत्नी के पंद्रह बरस का अराजक राज आज भी दुःस्वप्न से कम नहीं और इस महाविजय के बाद भी जिसके अंदेशे खत्म नहीं हैं।

 जनता के धन के गबन, आमदनी से अधिक संपत्ति जमा करने को लेकर आरोपित या दंडित राजनेताओं को उनके समर्थक वर्ग की माफी अब राजनीति में रूढ़ हो गई है।

 दक्षिण से लेकर उत्तर तक आप ऐसे अनेक राजनेता देख सकते हैं।

 सो, लालू अपवाद नहीं।

 सत्ता की शान से दशक भर वंचित, लेकिन हर चुनाव में अपने नेता के पीछे मजबूती से खड़े रहे 15.4 फीसदी यादव समुदाय का समर्थन तो उस महागठबंधन को स्वाभाविक ही था, जिसका ′बड़ा भाई′ उनका नेता हो, लेकिन दूसरे वर्गों ने, जिनमें कुछ सामाजिक तौर पर एक-दूसरे के विरोधी हैं, लालू प्रसाद पर उतना ही भरोसा किस आधार पर जताया, जितना उन्हें नीतीश पर है।

नतीजे बताते हैं कि महादलितों का बड़ा हिस्सा भी महागठबंधन में गया।

 आरक्षण विवाद को लालू गठजोड़ की कामयाबी का कारक बताना इस हकीकत को नजर अंदाज करना है।

 लेकिन विश्वास की किस बुनियाद पर राजद और जदयू के वोट एक-दूसरे के प्रत्याशियों को मिले।

 यहां तक कि मृतप्राय कांग्रेस भी इस वैतरणी में पार हो गई।

 दादरी, बीफ और ′असहिष्णुता′ पर दिल्ली से चले बवंडर के बाद 16.4 मुस्लिम वोटों की सौ फीसद वफादारी तो तय थी।

 लेकिन परस्पर विरोधी हितों वाले सामाजिक तबकों ने क्या सिर्फ नीतीश कुमार की वापसी के लिए हाथ मिलाए।

 इस भरोसे में कि ′सुशासन बाबू′ हठी और पहले से कहीं ताकतवर यादव क्षत्रप और उनके व्यग्र समर्थकों को विकास की गाड़ी पटरी से नहीं उतारने देंगे।

 महागठबंधन की महाविजय नीतीश के सुशासन से ज्यादा क्या लालू प्रसाद और उनकी घनघोर जातिवादी राजनीति का पुनर्जीवन नहीं।

 इससे राजनीति में जातिगत गोलबंदी के जरिये लोकतंत्र के स्वार्थगत इस्तेमाल के चलन को बढ़ावा मिल सकता है।

, नीतीश राज में ठोस विकास की शुरुआत के बाद भी पहले से बरकरार ग्रामीण बिहार की बदहाली सामाजिक न्याय के लंबे जबानी जमाखर्च की पोल खोलती है।

राजनीतिक तौर पर नीतीश कुमार भले पहले से अधिक मजबूत हुए, लेकिन सरकार में वह और उनकी पार्टी कमजोर हुई।

 ठीक है कि जदयू ने लालू और कांग्रेस का साथ पाने के लिए अपनी सीटें कुर्बान कीं, लेकिन 44 सीटें और लगभग छह प्रतिशत वोट में कमी उतनी तकलीफदेह नहीं होती, यदि राजद की सीटें जदयू से अधिक नहीं होतीं।

 साल-छह महीने बाद नीतीश को इसकी चुभन महसूस हो सकती है।

 केंद्र हो या राज्य सरकार, भाजपा के साथ सुशासन और विकास का अपना एजेंडा चलाना नीतीश के लिए अधिक सुकर रहा है।

, लेकिन इस नए गठजोड़ में, जिसकी तपिश से अतीत में उन्होंने लालू से अलग राह ली थी, क्या होगा।

 फिर नीतीश कुमार राज्य के विकास के अपने एजेंडे की निरंतरता बनाए रखने और केंद्रीय राजनीति में मोदी को चुनौती देने की अपनी महत्वाकांक्षा में कैसे तालमेल बिठाएंगे।

 राज्यहित और राष्ट्रहित में तालमेल बिठाना राज्यों के नेताओं के लिए पहले ही मुश्किल हो गया है।

 अपने मन का सब कुछ साधने के लिए उन्हें ′बड़े भाई′ की मर्जी कुछ तो संभालनी ही पड़ेगी।

 इससे विकास का एजेंडा प्रभावित हो सकता है।

 एक बात लेकिन साफ है, विकास के एजेंडे के लिए अनुकूल राजनीतिक गणित साधने के लिहाज से नीतीश कुमार न केवल लालू प्रसाद और कांग्रेस, बल्कि मोदी-अमित शाह जोड़ी के भी सिरमौर साबित हुए।

 उन्होंने चारा घोटाले में सजायाफ्ता लालू और कांग्रेस की जनाधार खो देने की सियासी कमजोरी को अपनी अनुकूलता बना लिया।

भाजपा का वोट प्रतिशत बेशक 2010 विधानसभा चुनाव और सभी दलों से ज्यादा 24.40 फीसदी रहा, लेकिन यह ज्यादा सीटें लड़ने का कमाल है, न कि समर्थन बढ़ने का।

 पार्टी के लिए विडंबना यह रही कि दूसरों का किया-धरा उसके खाते में जमा होता गया।

 इस अनचाहे बोझ से पिंड छुड़ाने में उतनी गंभीरता नहीं थी।

, केंद्रीय कमान वाली रणनीति बिहार जैसे पेचीदा राजनीतिक राज्य में चलनी नहीं थी, सो नहीं चली।

 लोगों के पसंदीदा नीतीश पर ठीक उसी तरह व्यक्तिगत हमले हुए, जैसे मोदी पर मुख्यमंत्री के बतौर गुजरात विधानसभा चुनाव के दौरान सोनिया गांधी और दूसरे कांग्रेस नेताओं ने किए थे और मोदी ने गुजरात के स्वाभिमान से जोड़कर जिनको फलदायी बना लिया था।

 मोदी की जीवंत और विशाल सभाएं, जो वोटों में उतनी नहीं बदलीं, दिखाती हैं कि उनकी सरकार से लोगों की उम्मीदें अभी टूटी नहीं है।

 ′सबका साथ, सबका विकास′ के सभी कार्यक्रम धरती पर लाने के लिए धन चाहिए और आर्थिक सुधारों के साथ व्यवस्थागत सुधार भी।

 लेकिन संसद में पहले से अधिक उत्साह से भरे विपक्ष की अड़ंगेबाजी और गैर-राजग दलों की आसन्न एकता से उनकी राह निश्चय ही कठिन हो गई है।

महागठबंधन की महाविजय नीतीश के सुशासन से ज्यादा क्या लालू प्रसाद और उनकी जातिवादी राजनीति का पुनर्जीवन नहीं।

 इससे राजनीति में जातिगत गोलबंदी के जरिये लोकतंत्र के स्वार्थगत इस्तेमाल के चलन को बढ़ावा मिल सकता है।

, -जगदीश उपासने (वरिष्ठ पत्रकार), सौजन्य :- अमर उजाला , 10.11.2015।

