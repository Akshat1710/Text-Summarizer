सांस्कृतिक अस्मिता के साथ तरक्की (दैनिक ट्रिब्यून)।

कोई भी व्यक्ति उसी भाषा में अपने उद‍्गारों को व्यक्त करने में सहज और सक्षम रहता है जिसमें उसकी परवरिश हुई, द्विभाषी परिवेश में पले कुछेक की बात अलग है।

 औपचारिक प्रकरणों में, जहां जज्बात नहीं अल्फाज़ को तवज्जुह दिया जाता है, ओढ़ी हुई भाषा भले ही सही करार दी जाए किंतु जब मामला दो व्यक्तियों के बीच तादात्म्य स्थापित करने का हो तो दारोमदार मातृभाषा पर रहता है।

 नेल्सन मंडेला ने कहा था, ‘जब आप किसी व्यक्ति से उस भाषा में बतियाते हैं जो वह समझता है तो बातें उसके दिमाग में जाती है और जब उस भाषा में बोलते हैं जो उसकी अपनी भाषा है तो कथ्य सामने वाले के हृदय तक पहुंचता है।

’ सृजनात्मक दायरे में भी यही सत्य है।

 ‘लंबे अरसे तक विदेश में जीवन बिताने के उपरांत एहसास हुआ कि यदि मुझसे कुछ सार्थक लिखा जाएगा तो हिंदी में ही’, ये शब्द पद्मभूषण से सम्मानित, बरसों अमेरिका के विस्कॉन्सिन, मैडिसन, ब्लूमिंगटन, इंडियाना जैसे विश्वविद्यालयों में अंग्रेजी की प्रोफेसर रहीं नामी हिंदी कथाकार उषा प्रियंवदा के हैं।

देश के कई अंचलों में अंग्रेजी का वर्चस्व और मातृभाषा को दोयम दर्जे का समझना कायम है।

 अपनी भाषा और संस्कृति में खोट दिखाई देने और बाहरी, विदेशी भाषाएं व संस्कृतियां श्रेयस्कर, अनुकरणीय लगने की प्रवृत्ति व्यक्ति, समाज और देश के विकास में चुनौतीपूर्ण अड़चन है।

 जिसकी अपनी भाषा ही नहीं उसकी बिसात ही नहीं।

 अफ्रीकी साहित्यकार एन्गुगी वा थियोंग ने कहा, अपनी भाषा के बिना कोई समुदाय उस व्यक्ति के समान है जिसकी आत्मा नहीं होती।

 चीन और जापान के विकास के पीछे उनकी अपनी भाषा और संस्कृति के प्रति बेहद लगाव है।

 इन देशों में दुनियाभर के शोध साहित्य को अपनी भाषाओं में अनूदित कर शोधार्थियों को सुलभ कराने की शानदार व्यवस्था है।

 अंतर्राष्ट्रीय रैंकिंग में चीन के स्कूली बच्चे विज्ञान और गणित में लगातार आगे रहते हैं तो इसका प्रमुख कारण अपनी भाषा और संस्कृति में निष्ठा है।

भाषाविद‍् बताते हैं, जन्म से पांच वर्ष की उम्र तक बच्चा मातृभाषा को सीखने व आत्मसात‍् करने में करीब 10 हजार घंटे लगाता है।

 इस दौरान उस परिवेश के सांस्कृतिक तानेबाने उसके चेतन-अवचेतन में रच-पच कर जड़ें जमा लेते हैं।

 बच्चे को उपलब्ध लोकोक्तियों, मिथकों की समझ का कोई जरिया है तो मातृभाषा न कि ओढ़ी हुई भाषा।

 मातृभाषा को व्यवहार में लाते रहने का अर्थ है उस सुदीर्घ अस्मिता से जुड़ाव जो पीढ़ियों से समुदाय के सदस्यों को पूर्णता और संबल प्रदान करते रहे हैं।

 ज्ञानपीठ विजेता यू.आर. अनंतमूर्ति की राय में शुरुआती दौर में शैक्षिक माध्यम के तौर पर मातृभाषा ही सर्वोत्तम है।

 मातृभाषा नहीं सीखे बच्चे लोक संस्कृति के ज्ञान से विहीन रहते हैं।

 भाषाविद बताते हैं कि बच्चे अच्छी अंग्रेजी तभी सीखते हैं जब वे अंग्रेजी के साथ-साथ अपनी मूल भाषा विकसित करते रहें।

 मातृभाषा और स्वदेशी भाव उन आदिम संवेगों को तुष्ट और क्रियाशील रखती हैं जो अन्यथा सुषुप्त रहती हैं और जिनकी सक्रियता से बुलंदियों तक पहुंचा जा सकता है।

 अपनी माटी, भाषा और संस्कृति में निष्ठा व्यक्ति में अतिरिक्त हौसले और ताकत पैदा करते हैं और वह विषम परिस्थितियों से निपटने में सक्षम बनता है।

प्रत्येक भाषा एक विशिष्ट वर्ग के लोगों के सरोकारों को अभिव्यक्त करने में सक्षम होती है।

 यह मानते हुए कि भाषाएं विश्व सांस्कृतिक धरोहर हैं और स्थाई विकास के लिए मातृभाषा का संरक्षण अनिवार्य शर्त है, यूनेस्को प्रति वर्ष 21 फरवरी का दिन अंतर्राष्ट्रीय मातृभाषा के रूप में मनाता है।

 इस वर्ष का फोकस है, बहुभाषी शिक्षा के जरिए पुख्ता भविष्य का निर्माण।

 मकसद ही स्थानीय भाषाओं को संरक्षित रखना, मातृभाषाओं के प्रति अभिरुचि जगाना तथा बहुभाषिता को संवर्धित करना है।

 द्विभाषिकता व बहुभाषिता विभिन्न समुदायों के बीच सद‍्भाव व एकता बनाने का प्रभावी साधन भी है।

 यों भी अन्य भाषा सिखाने का मतलब है दूसरी संस्कृति से रूबरू कराना।

 भारत जैसे बहुभाषी देश में प्रजातांत्रिक व्यवस्था और समानता की बरकरारी के लिए स्थानीय भाषाओं को सवंर्धित करना पड़ेगा।

 बच्चों और नवसाक्षरों के लिए पुस्तकें प्रकाशित करने का मतलब भी तभी बनता है जब ये मातृभाषा में हों।

 भाषा के विलुप्त होने से हर कोई घाटे में रहता है चूंकि तब एक समूचा सांस्कृतिक तानाबाना नष्ट हो जाता है।

 अनुमान है कि अंग्रेजी व कुछ चुनींदा भाषाओं के वर्चस्व के चलते विश्व की करीब 5100 भाषाओं में से एक सौ बची रहेंगी।

जीवंतता और वैविध्य से परिपूर्ण अपने देश की 1500 भाषाओं की अपनी-अपनी लिखित या मौखिक साहित्य की समृद्ध परंपराएं हैं, इन्होंने सदियों से लोकजीवन में प्राण फूंके हैं, जनमानस की करुणा, व्यथा और उल्लास को सुबोध शब्दों के माध्यम से अभिव्यक्ति दी है।

 इन मातृभाषाओं की अनदेखी और उपेक्षा वैयक्तिक, सामाजिक व राष्ट्र किसी के हित में नहीं है।

 जब हम स्वदेशी भाषा को हृदय से अपना कर इसे व्यवहार में लाएंगे, तब समझा जाए कि बेहतरी और विकास के दरवाजे खुल गए हैं।

, – हरीश बड़थ्वाल।

सौजन्य- दैनिक ट्रिब्यून।

