अनियंत्रित निजी अस्पताल (दैनिक जारगण)।

मुख्यमंत्री ममता बनर्जी ने निजी अस्पतालों पर लगाम कसने के लिए सख्त कदम उठाने का निर्णय किया है।

 चिकित्सा खर्च से लेकर रोगियों से संबंधित उनका पूरा रिकार्ड पर निगरानी के लिए मुख्यमंत्री ने नया कानून बनाने की भी घोषणा की है।

 यह घोषणा मुख्यमंत्री ने बुधवार को महानगर के बड़े व प्रतिष्ठित निजी अस्पतालों के प्रबंधकों के साथ बैठक में की जिसमें अपोलो, सीएमआरआइ, बीएम बिड़ला, आरएन टैगोर, फोर्टिज, वेलेव्यू और रूबी आदि अस्पतालों के प्रबंधक उपस्थित थे।

मुख्यमंत्री ने निजी अस्पतालों को चिकित्सा व्यवस्था में पारदर्शिता लाने और रोगी व परिजनों के साथ मानवीय व्यवहार करने का निर्देश भी दिया।

 इसके बावजूद निजी अस्पतालों की व्यावसायिक मानसिकता में कोई बदलाव नहीं आया है।

 मुख्यमंत्री के कड़ा कदम उठाने की धमकी देने के 48 घंटे भी नहीं बीते कि बाइपास रोड में स्थित निजी अस्पताल में एक रोगी के साथ ज्यादती करने की घटना घटी।

 हालांकि एक अस्पताल के गलती करने पर सभी को कठघरे में नहीं खड़ा किया जा सकता लेकिन अधिकांश बड़े निजी अस्पताल बाइपास रोड पर ही स्थित हैं।

 पैसे की खातिर एक अस्पताल में कुछ होता है तो दूसरे भी उसका अनुशरण करने लगते हैं।

1सड़क दुर्घटना में घायल एक युवक को बाइपास रोड स्थित एक निजी अस्पताल में भर्ती कराया गया।

 चार-पांच दिनों में ही उसकी चिकित्सा खर्च का बिल 7 लाख 40 हजार रुपये बना दिया गया।

बिल का अधिकांश हिस्सा चुकाने के बाद परिजनों ने रोगी को जब सरकारी अस्पताल में भर्ती कराना चाहा तो उन पर पूरा बिल चुकाने के लिए दबाव डाला गया।

 अंत में परिजनों के पोस्ट डेटेड चेक और फिक्स डिपोजिट के कागजात जमा देने पर जब रोगी को ले जाने के लिए छुट्टी की गई तब तक बहुत देर हो चुकी थी।

 सरकारी अस्पताल में पहुंचने से पहले ही रोगी की मौत हो गई।

 निजी अस्पताल के अमानवीय चेहरे की यह एक बानगी है।

 यहां जब तक पूरा बिल नहीं चुकाया जाता तब तक मृत रोगी का शव भी परिजनों को नहीं सौंपा जाता है।

 मुख्यमंत्री के कड़ा कदम उठाने की धमकी देने से उम्मीद जगी थी कि निजी अस्पतालों में सुधार आएगा लेकिन जब तक एक-दो के विरुद्ध कड़ी कार्रवाई नहीं होगी तब तक उनके रुख में परिवर्तन आने वाला नहीं है।

(स्थानीय संपादकीय पश्चिम बंगाल), सौजन्य- दैनिक जागरण।

