लाठियां नहीं रोजगार दें (दैनिक जागरण)।

मांगों के समर्थन में सचिवालय की ओर कूच कर रहे बेरोजगार वेटनरी डॉक्टरों पर पुलिस द्वारा लाठियां भाजना चिंताजनक है।

 इससे तो सरकार की डॉक्टरों के प्रति बेरुखी ही दिखती है।

 ये डॉक्टर राज्य लोक सेवा आयोग की सोमवार को आयोजित होने वाली परीक्षाओं का बहिष्कार कर सरकार को यह बताना चाहते थे कि आयोग ने केवल चौबीस पद के लिए ही लिखित परीक्षा रखी है, लेकिन राज्य में ऐसे बेरोजगार वेटनरी डॉक्टरों की संख्या एक हजार से भी अधिक है।

विडंबना यह है कि आयोग ने पिछले दस साल से कोई भी पद सार्वजनिक नहीं किया।

 इससे तो लगता है कि सरकार वेटनरी डॉक्टरों की जरूरतों को ही नजरअंदाज कर रही है।

 पिछले दस वर्ष में राज्य में पचास के करीब डॉक्टर रिटायर्ड हो गए, लेकिन उनके बदले में नए डॉक्टरों की भर्ती नहीं हुई है।

 राज्य में जितनी भी सरकारें आईं उन्होंनें पढ़े-लिखे बेरोजगारों को केवल आश्वासन ही दिया लेकिन उन्हें न्याय नहीं दिलवा पाईं।

 राज्य में माल मवेशियों की संख्या जिस तेजी से बढ़ रही है उसके अनुसार पशु पालन विभाग वेटनरी डॉक्टरों की संख्या नहीं बढ़ा पाया।

 आलम यह है कि विभाग में केवल एक हजार नौ सौ सत्तर कर्मचारियों पर निर्भर है।

 नतीजा यह है कि राज्य में माल मवेशियों की संख्या बढ़ाने में विफल रहा है।

इतना ही नहीं राज्य में गोश्त, पोल्ट्री और दूध उत्पादन के लिए बाहरी राज्यों पर निर्भर है।

 सरकार यह भूल गई है कि देश के विभिन्न राज्यों के मुकाबले जम्मू-कश्मीर में सबसे अधिक गोश्त, पोल्ट्री और दूध की मांग रहती है।

 यह मांग सरकार पूरा नहीं कर पाती है और यह उत्पादन पंजाब और राजस्थान से आपूर्ति करवाए जाते हैं।

 इससे राज्य का करोड़ों रुपये इन उत्पादन के आयात में हर वर्ष बर्बाद हो जाता है।

 सरकार का यह दायित्व बनता है कि बाहरी राज्यों पर आत्मनिर्भर रहने के बजाए खुद को निर्भर बनाए।

 यह तभी संभव होगा जब माल मवेशियों की बढ़िया नस्ल तैयार करे।

 यह बगैर वेटनरी डॉक्टरों के संभव नहीं होगा।

 बेहतर तो यह होगा कि सरकार वेटनरी डॉक्टरों के पदों को बढ़ाए औ इन्हें सार्वजनिक करे।

 जिससे राज्य में बेरोजगारी की समस्या कुछ हद तक कम हो।

 अगर नियुक्तियां नहीं होंगी तो वेटनरी डॉक्टरों के लिए बीवीएससी की डिग्री के लिए कोई आवेदन नहीं करेगा।

 इससे युवाओं में सरकार के प्रति अविश्वास बढ़ेगा और वह बाहरी राज्यों में अपना भविष्य तलाशेंगे।

(स्थानीय संपादकीय जम्मू-कश्मीर), सौजन्य- दैनिक जागरण।

