चिंताजनक हालात (दैनिक जागरण)।

उत्तराखंड में स्वास्थ्य सेवाओं को लेकर राज्य सरकार बेफिक्र है।

 यह आरोप नहीं, बल्कि कड़वा सच है।

 राज्य में यह न केवल चिंता का विषय बनता जा रहा है, बल्कि इससे सरकार की नीति और नीयत दोनों पर सवाल उठ रहे हैं।

 स्वाभाविक भी है, सरकारी अस्पतालों में व्यवस्थाएं पूरी तरह पटरी से उतरी हुई हैं।

 इनमें न दवाएं मिल रही है और न ही परीक्षण हो पा रहे हैं।

 अभी तक यह समस्या पर्वतीय अंचल के अस्पतालों में ज्यादा सामने आ रही थीं, पर अब तो शहरों के अस्पतालों में भी मरीज इस परेशानी से दो चार हो रहे हैं।

 इस समस्या के निराकरण के लिए बातें खूब हुई।

 कागजी घोटाघड़ी में भी कोई कसर नहीं छोड़ी, पर नतीजा सभी के सामने हैं।

 कहने में कोई हिचक नहीं कि जितनी कसरत दिखावे के लिए हुई, उसका एक चौथाई भी अमल में लाया जाता तो हालात शायद इतने खराब नहीं होते।

 कभी दवा नीति का ढोंग, कभी अस्पतालों को पीपीपी मोड पर ले जाने और कभी डाक्टरों व अन्य स्टाफ की जिम्मेदारी सुनिश्चित करने के लिए नीतियों में संशोधन की बातें होती रही, लेकिन इच्छाशक्ति कहीं पर भी नहीं झलकी।

 पर्वतीय इलाकों में अब भी अधिकांश अस्पतालों के ताले फार्मेसिस्ट और एएनएम के भरोसे खुल रहे हैं।

 इस सबके बीच अगर यह बात उठ रही कि स्वास्थ्य सुविधाओं लेकर सरकार दावे तो कर रही है, पर इस पर अमल उसकी प्राथमिकता में शुमार ही नहीं है तो गलत भी नहीं।

 दून मेडिकल कालेज समेत यहां के तमाम बड़े अस्पतालों की व्यवस्थाएं ‘जुगाड़’ पर आ टिकी हैं।

 रायपुर और प्रेमनगर अस्पताल को पीपीपी मोड से वापस लेने बाद अब अदालती पेच फंस गया है।

 विकासनगर और प्रेमनगर अस्पताल में एनेस्थेटिक न होने की वजह से आपरेशन लटक गए हैं।

 दून मेडिकल कॉलेज में एमआरआइ, अल्ट्रासाउंड, एक्स-रे की स्थिति भी किसी से छिपा नहीं है।

 यह हाल उस शहर के अस्पतालों का है जहां पूरा सरकारी अमला बैठता है।

 सहज ही अंदाजा लगाया जा सकता कि राज्य के दूसरे इलाकों में हालात कैसे होंगे।

 कुल मिलाकर यह कि जन स्वास्थ्य के प्रति सरकार को नजरिया बदलना होगा।

 मौजूदा परिपाटी में किसी बड़े सुधार की उम्मीद करना बेईमानी ही होगा।

 सरकार को उन सभी कारणों की तह में जाकर ठोस रोडमैप तैयार करना होगा, जिनकी वजह से अभी तक दिक्कतें पैदा होती आई हैं।

 स्थानीय संपादकीय : उत्तराखंड।

सौजन्य- दैनिक जागरण।

