लाहौर पड़ाव से निकली उदारता  (दैनिक भास्कर  )।

प्रधानमंत्री प्रधानमंत्रीनरेंद्र मोदी ने काबुल से दिल्ली लौटते समय लाहौर उतरकर, जो भौंचक राजनय खेला है, वह कम से कम भाजपा का हिंदुत्ववादी राष्ट्रवाद तो नहीं है।

 उसमें लालकृष्ण आडवाणी की तरह जिन्ना को सेक्यूलर बताने वाला ‘राष्ट्रवाद’ भले हो, लेकिन उसमें जिन्ना की स्मृतियों को स्पर्श करने वाली प्रतीकात्मकता है।

 अगर ऐसा होता तो वे लाहौर उतरने के लिए जिन्ना की सालगिरह को चुनते।

 यह अलग संयोग है कि यह तिथि नवाज शरीफ के जन्मदिन के साथ साथ अटल बिहारी वाजपेयी के जन्मदिन से भी मैच करती है, इसलिए मोदी का यह राजनय वाजपेयी की तरह लाहौर बस ले जाना वाला ही नहीं है बल्कि आडवाणी की तरह जिन्ना के करीब जाकर पाकिस्तान के सेक्यूलर लोगों के नजदीक जाने वाला भी है।

 हालांकि, इस्लामिक राष्ट्र के सिद्धांत को स्वीकार करने और मुल्ला-मौलवियों के दबाव में रहने वाला पाकिस्तान भी अब जिन्ना का आदर नहीं करता है।

, दिलचस्प है कि मोदी के इस राजनय पर जहां भाजपा के राममाधव जैसे पदाधिकारी हिंदुत्ववादी राष्ट्रवाद को ढीला करते हुए दीनदयाल उपाध्याय के साथ डॉ. राममनोहर लोहिया को याद करते हुए अखंड भारत और भारत-पाक महासंघ के स्वप्न को याद करने लगे हैं, वहीं कांग्रेस पार्टी मोदी के चिकन-बिरयानी और अमित शाह के पाकिस्तान में पटाखे फूटने वाले संकीर्ण राष्ट्रवाद की तरफ खिसक गई है।

 अचानक जो 2611 मोदी के लिए एक बड़ी कसम थी, वह अब कांग्रेस के लिए बन गई है।

 इस बीच, भाजपा के कुछ प्रवक्ता-नेता मोदी की लाहौर यात्रा को सच्चा राष्ट्रवाद और इसका विरोध करने वालों को देशद्रोही बता रहे हैं।

, मोदी की लाहौर यात्रा ने राष्ट्रवाद के तालाब के सड़ते पानी को खंगालने की बहस जरूर छेड़ी है, क्योंकि उस पानी में मोदी की उम्मीदों के तमाम कंवल कुम्हलाने लगे थे।

 ऐसा इसलिए भी हुआ है कि मोदी और उनके संघ परिवारी संकीर्ण और आक्रामक राष्ट्रवाद की पिच पर राजनीति करते रहे हैं और इसीलिए सोशल मीडिया पर मुख्यमंत्री मोदी और प्रधानमंत्री मोदी को आमने-सामने खड़ा किया जा रहा है।

 उधर, पाकिस्तान के एक चैनल पर इस यात्रा को तौौबा-तोबा करके दिखाया जा रहा है।

 मोदी पर अविश्वास करने के लिए उनका अतीत जिम्मेदार है।

 अगर वे अतीत से मुक्त होकर और सालभर में 28 देशों की यात्राएं करने के बाद संकीर्ण राष्ट्रवाद के सड़ते तालाब से बाहर विश्व-बंधुत्व के महासागर में उतरना चाहते हैं तो इसका स्वागत किया जाना चाहिए।

 किंतु अगर कांग्रेस और दूसरी पार्टियां उनके विश्व-बंधुत्व को सतर्कता के साथ देख रही हैं तो उनका यह संदेह खारिज भी नहीं किया जा सकता।

 विचार के सिलसिले के बिना, महज क्षणिक लाभ के लिए दिखाए जाने वाले विश्व-बंधुत्व को डॉ. लोहिया विश्वयारी कहते थे।

 अंतरराष्ट्रीय लोकतंत्र और सरकार के व्यापक सिद्धांत का हिस्सा था उनका भारत-पाक महासंघ, जबकि विश्वयारी मौका पड़ने आपको कट्‌टर राष्ट्रवादी बना देती है और मौका पड़ने पर अंतरराष्ट्रीयतावादी।

, निश्चित तौर पर मोदी का लाहौर जाना कुछ भी हो सकता है पर वह बाबर बनाम राम, हुमायूं बनाम हनुमान, इमरान खान बनाम कपिलदेव और कसाब जरदारी को परोसी चिकन-बिरयानी वाले (उज्जवल निकम) काल्पनिक विमर्श का हिस्सा नहीं है।

 यह भारतीय लोकतंत्र के आंतरिक दबाव और अंतरराष्ट्रीय राजनीति की शांति की जरूरत से निकला कदम है।

 जिस तरह लोकतंत्र कट्‌टर से कट्‌टर (वामपंथ से दक्षिणपंथ तक की) विचारधारा को उदार बनाता है उसी तरह अंतरराष्ट्रीय राजनीति में सक्रियता की चाहत किसी भी नेता को संकीर्ण राष्ट्रवाद से ऊपर ले जाती है।

 मोदी की विदेश यात्राओं का यह हासिल है।

, उनके इस कदम पर टीवी के विजन के परदे पर होने वाली तू-तू, मैं-मैं से आगे बढ़कर नए सिरे से कुछ सोचा जाना चाहिए।

 राम माधव ने उस बहस को ऐतिहासिक संदर्भ देकर अच्छा ही किया और जब वे मौलाना आजाद की इंडिया विन्स फ्रीडम की लंबी समीक्षा वाली डॉ. लोहिया की किताब ‘भारत विभाजन के गुनहगार’ का जिक्र कर रहे हैं तो मौजूदा संदर्भ में इस विषय पर आने वाली राजनीति शास्त्री और रंगकर्मी शम्स उल इस्लाम की ‘मुस्लिम्स अेन्स्ट पार्टिशन’ जैसी महत्वपूर्ण किताब की व्याख्या पर भी गौर करना चाहिए।

 शम्स उल की यह किताब बताती है कि जिन्ना और मुस्लिम लीग के विभाजन के प्रस्ताव का विरोध करने वाले मुस्लिम नेता कांग्रेस के भीतर ही नहीं, उसके बाहर भी थे और उन्हें उसकी कीमत जान गंवाकर चुकानी पड़ी।

 वे सिंध प्रांत के सूमरू कबीले में पैदा हुए अल्ला बख्श नाम के नेता का जिक्र करते हैं।

 गांधी के विचारों से प्रभावित अल्ला बख्श ने 1934 में सिंध पीपुल्स पार्टी बनाई, जो बाद में इत्तेहाद या यूनिटी पार्टी के नाम से जानी गई।

 उन्होंने मुस्लिम लीग का विरोध करने के लिए आजाद मुस्लिम कॉन्फ्रेंस बनाई, जिसका दिल्ली में अधिवेशन हुआ।

 अल्ला बख्श ने सिंध में सरकार बनाई, जिसे 1942 में भारत छोड़ो आंदोलन का समर्थन करने के कारण बर्खास्त कर दिया गया।

 1943 में मुस्लिम लीग ने उनकी हत्या करा दी।

 समाजशास्त्री के तौर पर शम्स उल का निष्कर्ष यह है कि द्वि-राष्ट्रवाद के सिद्धांत और विभाजन के लिए सिर्फ मुस्लिम लीग ही जिम्मेदार नहीं है, बल्कि हिंदू महासभा और राष्ट्रीय स्वयं सेवक संघ जैसे संगठन भी उसी सिद्धांत को मानते रहे हैं।

, इसी संदर्भ में पाकिस्तान में जन्मे और कनाडा में रह रहे लेखक तारिक फतेह की किताब ‘द ट्रैजिक इल्यूजन ऑफ एन इस्लामिक स्टेट’ यह सीख देती है कि आज इस्लामी स्टेट नहीं स्टेट ऑफ इस्लाम (इस्लाम की अवस्था) के बारे में सोचने की जरूरत है।

 वे पाकिस्तान की मौजूदा दशा के लिए महज कट‌्टरपंथियों को ही नहीं, बल्कि सेक्यूलर जिन्ना को भी जिम्मेदार मानते हैं, जिन्होंने लोकतांत्रिक तरीके से चुनी गई सरकारों को बर्खास्त करने की परंपरा शुरू की।

 उसके बाद तो जिन्ना को ही खारिज करने का सिलसिला चल निकला।

ऐसे में अगर शरीफ भारत से मैत्री बढ़ाते हुए पाकिस्तान के इस्लामी और सैन्य राष्ट्रवाद के कसबल ढीले कर सकें और मोदी हिंदुत्ववादी विमर्श को बदल सकें तो इस उपमहाद्वीप के अच्छे दिनों के बारे में आशा बनती है।

 तब हमें इस बात पर नाक-भौं सिकोड़ने की जरूरत नहीं है यह प्रयास सज्जन जिंदल की कोशिश से परवान चढ़ रहा है या किसी और की।

 उपमहाद्वीप में मैत्री का गुलाम अली के कारण भी बढ़ सकता है, कसूरी की किताब और क्रिकेट मैच के बहाने भी।

 संभव है वह हुर्रियत नेताओं के माध्यम से भी बढ़े।

 अगर वह भारतीय राष्ट्रवाद को लाहौर पड़ाव और पाकिस्तानी राष्ट्रवाद को दिल्ली और आगरा पड़ाव की इजाजत देता है तो उससे उदारता निकलेगी और उदारता अपने गर्भ में समाधान संजो कर रखती है।

,  ।

सौजन्य :-दैनिक भास्कर ,31.12.2015,अरुण कुमार त्रिपाठी (वरिष्ठपत्रकार और लेखक )।

