दलीय टकराव से बचे संसद (दैनिक जागरण : Editorial)।

हार-जीत जनतंत्र की स्वाभाविकता है तो जनादेश का सहज स्वीकार जनतंत्र का सौंदर्य है।

 प्रधानमंत्री नरेंद्र मोदी ने बिहार चुनाव परिणामों के फौरन बाद विजेता नीतीश कुमार को बधाई दी।

 उन्होंने जनादेश का सम्मान किया।

 जैसे बिहार की जनता ने नीतीश-लालू को शासन और सेवा का जनादेश दिया वैसे ही समूचे देश की जनता ने 2014 में मोदी को जनादेश दिया था।

 नीतीश की जीत बिहार के लिए है और बिहार तक सीमित है।

 विधानसभा चुनाव नतीजों को केंद्र सरकार को मिले जनादेश का निरस्तीकरण नहीं कहा जा सकता।

 इसके पहले भाजपा हरियाणा जीती, महाराष्ट्र जीती, जम्मू-कश्मीर जीती, झारखंड जीती, फिर दिल्ली और बिहार हार गई।

 जो जीते हैं, उन्हें राज्य के विकास के काम में जुटना चाहिए और जो हारे हैं उन्हें आत्मविश्लेषण करना चाहिए।

 बिहार में विजयी दलों के साथ अन्य भाजपा विरोधी दल भी अतिरिक्त उत्साह में दिख रहे हैं।

 आशंका है कि वे राष्ट्रीय विकास की रफ्तार में अड़ंगा डाल सकते हैं।

 सबसे बड़ा अंदेशा इसी माह शुरू हो रहे संसद सत्र के सही तरह से न चलने का है।

 लोकसभा का बीता मानसूत्र सत्र 17 दिन में सिर्फ 13.23 घंटे ही चला था।

 कांग्रेस सहित अधिकांश विपक्ष ने संसद की कार्यवाही ठप की।

 इससे महत्वपूर्ण विधेयक भी अटक गए।

 विपक्ष ने विदेश मंत्री सुषमा स्वराज, राजस्थान की मुख्यमंत्री वसुंधरा राजे और मध्य प्रदेश के मुख्यमंत्री शिवराज सिंह चौहान के त्यागपत्र पर जोर दिया।

 सत्तापक्ष चर्चा को तैयार था, लेकिन विपक्ष चर्चा नहीं बाधा और स्थगन पर ही अड़ा रहा।

 यह कोई राष्ट्रीय मुद्दा नहीं था।

 संसद के सत्रवसान के बाद इसकी कहीं कोई चर्चा भी नहीं हुई।

 बिहार चुनाव में भी नहीं।

, विश्व में भारतीय जनतंत्र की प्रशंसा होती है, लेकिन संसद न चलना भी अंतरराष्ट्रीय खबर बनती है।

 संसदीय कार्यवाही सरकार को जवाबदेह बनाती है।

 संविधानविद् डीडी बसु ने लिखा है, मंत्रिपरिषद नीति बनाता है।

 संसद का कार्य है कि वह सदन में इस नीति की चर्चा और आलोचना करे ताकि मंत्रिपरिषद को परामर्श और राष्ट्र को वैकल्पिक दृष्टिकोण मिले, लेकिन यहां संसदीय कार्यवाही में ही गतिरोध रहा है।

 विकास और आर्थिक समृद्धि से जुड़े प्रशनों पर विधायन का काम भी बाधा की भेंट चढ़ा।

 सरकारी संकल्प और विपक्षी विकल्प का सारा काम संसद में ही होता है, लेकिन विपक्ष संसदीय कार्यवाही के प्रति गंभीर नहीं दिखा।

 संप्रति संसदीय विमर्श और सम्यक कार्यवाही संचालन सबसे बड़ी राष्ट्रीय चुनौती है।

 जनादेश का कोई विकल्प नहीं।

 जनादेश प्राप्त मोदी सरकार को राष्ट्रीय विकास और समृद्धि के प्रश्नों पर सहयोग करना सभी दलों की जिम्मेदारी है।

 मतभिन्नता संभव है, होनी भी चाहिए, लेकिन राष्ट्रीय समृद्धि, रोजगार संवर्धन, औद्योगिक विकास, पूंजीनिवेश और राष्ट्रीय सुरक्षा आदि प्रश्नों पर सर्वानुमति भी होनी चाहिए।

, क्या यह सही नहीं है कि बीते कई माह में अर्थव्यवस्था में सुधार हुआ है।

 क्या भारत में उद्योग-व्यापार करना पहले की तुलना में आसान नहीं हुआ है।

 क्या बुनियादी ढांचे के निर्माण में तेजी नहीं आई है।

 क्या सड़क निर्माण की महत्वाकांक्षी योजनाएं स्वागत और समर्थन के योग्य नहीं हैं।

 क्या ऊर्जा क्षेत्र का विकास जरूरी नहीं है।

 राष्ट्रीय विकास की अपरिहार्य परिस्थितियों में भूमि अधिग्रहण क्यों आवश्यक नहीं।

 आखिरकार राष्ट्रहित से जुड़े ऐसे सारे प्रश्नों पर मतभेद क्यो हैं।

 राष्ट्रहित की तुलना में दलहित क्यों भारी और अनिवार्य है।

 संसद ही सभी विमर्शो का संवैधानिक मंच है-मतभेद व्यक्त करने का भी और मतभेद समाप्त करने का भी।

 प्रधानमंत्री, मुख्यमंत्री, मंत्रिगण, सांसद, विधायक पक्षपात रहित कार्य की शपथ लेते हैं।

 संसद द्वारा बनाए गए कानूनों का प्रभाव सारे देश पर पड़ता है।

 कानून का स्नोत समाज होता है।

 राष्ट्रीय या राज्य स्तरीय आवश्यकतानुसार ही नए कानून का निर्माण या पुराने कानूनों का निरसन होता है।

 गतिशील राष्ट्र और तेज रफ्तार आर्थिक विकास के लिए विधि निर्माण जरूरी है।

 जनादेश प्राप्त सरकारें आवश्यकता अनुसार विधेयक लाती हैं।

 विपक्ष को आवश्यकतानुसार सुझाव देने या विरोध करने के अधिकार हैं, लेकिन संसदीय कार्यवाही को ठप करने का कोई औचित्य नहीं।

, विधानसभा चुनावों के मुद्दे अलग होते हैं।

 ऐसे चुनाव जब तब होते ही रहते हैं।

 इन चुनावों की हार-जीत को राष्ट्रीय स्वप्नों में बाधक नहीं बनाया जा सकता।

 पश्चिम बंगाल, असम, केरल, तमिलनाडु और उप्र के चुनाव भी आ रहे हैं।

 मतदाता राज्य और केंद्र में फर्क करते हैं।

 राज्यों की जीत या हार को राष्ट्रीय जनादेश के विरुद्ध इस्तेमाल नहीं किया जा सकता।

 संसदीय कार्य संचालन को राज्यस्तरीय राजनीतिक गतिविधियों से मुक्त रखना जरूरी है।

 राजनीतिक दलतंत्र में विरोधी से हिसाब चुकता करने का राजरोग है, लेकिन विरोध के लिए ही विरोध करने का कोई औचित्य नहीं होता।

 विपक्ष ने प्रधानमंत्री के विरुद्ध तमाम आरोप लगाए और उन्हें अहंकारी भी कहा गया, लेकिन राष्ट्रीय विकास से जुड़े महत्वपूर्ण विधेयकों पर विपक्ष का दृष्टिकोण भी राष्ट्रहितैषी नहीं रहा।

 संप्रग सरकार ने ही जीएसटी के प्रावधानों का मसौदा बनाया था।

 मोदी सरकार यही विधेयक लाई, लेकिन कांग्रेस ने समर्थन से इंकार कर दिया।

 अहंकारी या अड़ियल किसे कहें।

 कांग्रेस को या मोदी को।

, औद्योगिक विकास के लिए पूंजी निवेश चाहिए।

 निवेश के लिए जरूरी विधायन चाहिए।

 पूंजी निवेश बढ़ेगा तो आर्थिक विकास की गति चक्रीय होगी।

 रोजगार के अवसर बढ़ेंगे।

 आर्थिक समृद्धि बढ़ेगी तो गरीबी का उन्मूलन होगा।

 बेशक ऐसी संपूर्ण गतिविधि में सहमति और असहमति की तमाम गुंजाइश है।

 सहमति और असहमति के वैधानिक टकराव का सवरेत्तम मंच संसद ही है।

 संसद की कार्यवाही रचनात्मक होगी तभी उत्पादक होगी।

 दुर्भाग्य से संसद को ही दलीय दुराग्रहों का मंच बनाने के कटु अनुभव हैं।

 बिहार की जीत से उत्साहित दलों-समूहों से संसद को राजनीतिक अखाड़ा न बनाए जाने की अपेक्षा है।

, दुनिया के अनेक देशों में संसद जैसी जनप्रतिनिधि संस्थाएं हैं।

 ब्रिटेन, अमेरिका, स्विट्जरलैंड, जापान और फ्रांस की संसद सुचारू रूप से चलती है।

 भारतीय संसद संप्रभु है।

 इसे विधान निर्माण के साथ संविधान संशोधन के अधिकार भी हैं।

 विपक्ष के लिए संसद से श्रेष्ठ कोई मंच नहीं।

 बावजूद इसके संसद का आगामी सत्र काली छाया के अंदेशे में है।

 संसद राष्ट्रीय इच्छा की प्रतिनिधि निकाय है।

 संसद में राज्यों में होने वाली जय-पराजय का कोई औचित्य नहीं।

 आगामी सत्र में राष्ट्रीय चुनौतियों पर विमर्श होना चाहिए।

 विपक्ष को दुराग्रह त्याग कर राष्ट्रीय आवश्यकता से जुड़े विधेयकों पर विचार करना चाहिए।

 दलीय टकराव के लिए ढेर सारे मंच हैं।

 संसद को राष्ट्रीय विमर्श, सरकारी जवाबदेही, विधायन और बजट पारित करने का संवैधानिक मंच बनाने के लिए राष्ट्रीय सर्वानुमति की आवश्यकता है।

 संसद चले, पूरे समय चले।

 यह राष्ट्रीय दायित्व है-सत्तापक्ष और विपक्ष दोनों का ही।

-हृदयनारायण दीक्षित (उत्तर प्रदेश विधान परिषद में भाजपा के सदस्य है)।

सौजन्य :- दैनिक जागरण, 13.11.2015।

