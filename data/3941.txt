ट्रेन हादसों का सच (दैनिक जागरण)।

उत्तर प्रदेश में कानपुर के निकट पुखरायां और आंध्र प्रदेश के विजयनगरम जिले के कनेरू में हुए ट्रेन हादसों की जांच राष्ट्रीय जांच एजेंसी यानी एनआइए को सौंपने के फैसले से यही संकेत मिलता है कि इन दुर्घटनाओं के पीछे कोई साजिश थी और उसमें आतंकियों या फिर नक्सलियों का भी हाथ हो सकता है।

 पुखरायां ट्रेन दुर्घटना के मामले में बिहार में गिरफ्तार किए गए बदमाशों की ओर से यह स्वीकार किया जाना सनसनीखेज है कि उन्हें रेल ट्रैक पर विस्फोट करने के लिए पैसे दिए गए थे।

 यह दावा जितना सनसनी भरा है उतना ही विचित्र भी, क्योंकि आम तौर पर अपराधी इस तरह अपने अपराध की स्वीकारोक्ति नहीं करते।

 चूंकि बिहार में पकड़े गए अपराधी दुर्घटनास्थल के भूगोल से अपरिचित दिख रहे हैं इसलिए उनके दावे पर पूरी तौर यकीन भी नहीं किया जा सकता।

 बावजूद इसके उनके दावे की गहन छानबीन की जानी चाहिए, क्योंकि इससे ही यह पता चलेगा कि उनका पाकिस्तानी खुफिया एजेंसी आइएसआइ के किसी एजेंट से कोई संबंध है या नहीं।

 यदि कोई संबंध स्थापित होता है तो इसका मतलब होगा कि आइएसआइ अब छुटभैये अपराधियों की मदद लेनी लगी है।

 यदि वाकई ऐसा साबित है तो यह कहीं अधिक चिंताजनक होगा।

 सच तो यह है कि यह आंतरिक सुरक्षा तंत्र की नाकामी के तौर पर भी रेखांकित होगा।

 रेल दुर्घटनाओं के पीछे देशद्रोही तत्वों की साजिश की पुष्टि का एक मतलब आंतरिक सुरक्षा तंत्र की कमजोरी भी होगा।

 इस तंत्र की कमजोरी के मामले में राज्य सरकारें अपनी जिम्मेदारी से बच नहीं सकतीं।

 जब राज्य सरकारें कानून एवं व्यवस्था को पूरी तौर पर अपना विषय मानती हैं तब फिर उन्हें रेल पटरियों से छेड़छाड़ के बढ़ते मामलोंं की जिम्मेदारी भी लेनी होगी।

अब जब एनआइए ट्रेन दुर्घटनाओं के पीछे साजिश के पहलू की जांच कर रही है तब यह भी आवश्यक है कि खुद रेलवे भी यह देखे कि कहीं हाल की दुर्घटनाएं रेल पटरियों के रख-रखाव में लापरवाही का नतीजा तो नहीं।

 इस पर विशेष ध्यान देने की जरूरत इसलिए है, क्योंकि तमाम रेल मार्ग ऐसे हैं जिनकी पटरियां पुरानी पड़ चुकी हैं।

 एक अन्य समस्या यह है कि उनकी देख-रेख का काम सही तरह से नहीं हो रहा है।

 शायद इसी कारण ट्रेनों के पटरियों से उतरने का सिलसिला कायम है।

 ऐसी हर घटना के पीछे तोड़फोड़ की आशंका जताकर कर्तव्य की इतिश्री नहीं की जा सकती।

 नि:संदेह ट्रेनों की गति बढ़ाना और रेलगाड़ियों के साथ-साथ रेलवे स्टेशनों में साफ-सफाई पर ध्यान देना समय की मांग है, लेकिन सबसे ज्यादा जरूरी रेल यात्रा को सुरक्षित बनाना है।

 इस काम में राज्यों को भी सक्रिय सहयोग देना होगा, क्योंकि कई बार रेल पटरियों की पर्याप्त निगरानी के अभाव का लाभ अराजक तत्व भी उठाते हैं।

 रेल मंत्रालय को यह समझना होगा कि हर रेल दुर्घटना के साथ उसके अच्छे काम ओझल हो जा रहे हैं।

 बढ़ती ट्रेन दुर्घटनाएं उसके लिए गंभीर चिंता का विषय बननी चाहिए।

 पता नहीं एनआइए किस नतीजे पर पहुंचेगी और वह साजिश के पहलू को साबित कर सकेगी या नहीं, लेकिन यह शुभ संकेत नहीं कि ट्रेन दुर्घटनाएं बढ़ती जा रही हैं।

 मुख्य संपादकीय , सौजन्य- दैनिक जागरण।

