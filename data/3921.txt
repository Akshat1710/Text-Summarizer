विकास की लौ (दैनिक जागरण)।

प्रदेश में विकास के दावे किए जाते हैं और इसमें काफी हद तक सच्चाई भी है।

 लेकिन प्रदेश में एक हिमाचल ऐसा भी बसता है, जो विकास की लौ से कोसों दूर हैं।

 प्रदेश के हर गांव को विकसित की श्रेणी में लाने की इच्छाशक्ति कहीं सरकारी सुस्ती के कारण पूरी नहीं हो रही तो कहीं लोग खुद विकास के दुश्मन बन रहे हैं।

 किसी भी सरकार का प्राथमिक दायित्व है कि लोगों को बेहतर मूलभूत सुविधाएं मिलें।

 अगर सुविधाएं समय रहते मिल जाएं तो उनके परिणाम सुखद होते हैं।

 पहाड़ी प्रदेश हिमाचल ने अस्तित्व में आने के बाद न केवल हर क्षेत्र में विकास के आयाम छुए हैं बल्कि लोगों के जीवन को सरल बनाने की दिशा में भी सरकारें प्रयासरत रही हैं।

 सरकारें किसी भी दल की रहीं हों, प्रदेश का विकास उनका ध्येय रहा है।

 प्रदेश की सरकारों ने सीमित संसाधनों के बावजूद विकास में कमी नहीं छोड़ी है।

 शिक्षा, स्वास्थ्य, परिवहन व पर्यटन क्षेत्र में हिमाचल अग्रणी राज्य बनकर उभरा है।

 देश के कई राज्यों में हिमाचल के विकास मॉडल को अपनाया है।

 छोटा राज्य होने के बावजूद हिमाचल की उपलब्धियां किसी भी मायने में छोटी नहीं हैं।

 इन सबके बीच दूरदराज के क्षेत्र विकास की दौड़ में पिछड़ रहे हैं।

 लोगों को कठिन भौगोलिक परिस्थितियों में जीवन-यापन करना पड़ रहा है।

 कई क्षेत्रों में सड़क सुविधा नहीं है तो कहीं परिवहन सुविधा।

 स्वास्थ्य व शिक्षा के मामले में भी हालात बेहतर नहीं हैं।

 आधुनिकता की चकाचौंध इन गांवों के लोगों तक नहीं पहुंच पाई है।

 कहीं स्वास्थ्य सुविधा नहीं है तो कहीं परिवहन।

 शिक्षा के लिए बच्चों को भारी जद्दोजहद करनी पड़ती है।

 बिजली उत्पादन करने वाले प्रदेश में कई गांवों में अब तक बल्ब की रोशनी तक नहीं पहुंच पाई है।

 प्रदेश में सीमेंट उद्योग लगने के बावजूद यहां सीमेंट अन्य राज्यों से अधिक दाम पर बिकता है।

 यह सरकारी लापरवाही की सुस्ती का परिणाम है कि उद्योग मंत्री के साथ बैठक के बाद भी कई दिनों तक सीमेंट कंपनियों ने दाम नहीं घटाए।

 यही हाल बिजली के क्षेत्र में भी है।

 दूसरों के घर अपनी बिजली से रोशन करने वाले हिमाचल के कई क्षेत्र अब भी ऐसे हैं जहां दीये की रोशनी से लोग रहने को मजबूर हैं।

 सरकारी तंत्र को ऐसे क्षेत्रों को चिह्नित करके तुरंत कोई नीति बनानी चाहिए।

 नए साल में नए संकल्पों के साथ विकास की गाथा लिखने के लिए जरूरी है कि हमारे गांव हर सुविधा से संपन्न हों।

 वर्तमान में कैशलेस की ओर बढ़ रहे देश में अगर इस प्रकार की समस्याओं से जूझना पड़े तो कैसे आगे बढ़ सकता है।

 गांव की तरक्की में ही देश व प्रदेश का हित निहित है।

 जरूरी है कि ऐसा तंत्र विकसित करने की कि प्रदेश के हर गांव को उसके हिस्से की धूप मिल सके।

(स्थानीय संपादकीय : हिमाचल प्रदेश), सौजन्य – दैनिक जागरण।

