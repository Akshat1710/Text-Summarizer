टकराव की राह पर अमेरिका (दैनिक जागरण)।

20 जनवरी को आधिकारिक रूप से सत्ता ग्रहण करने के महज चंद दिनों के अंदर ही अमेरिकी राष्ट्रपति डोनाल्ड ट्रंप ने अपना एजेंडा लागू करना शुरू कर दिया है और इसके साथ ही यह खतरा भी गहरा गया है कि वह विभाजनकारी राह पर चलेंगे।

 इस आशंका को पिछले दिनों उस समय बल मिला जब ट्रंप ने आतंकवाद के खिलाफ प्रहार के नाम पर मुस्लिमों की बहुलता वाले सात देशों के नागरिकों के अमेरिका आने पर पाबंदी लगा दी।

 भले ही ट्रंप ने इसे मुस्लिमों पर पाबंदी न माना हो, लेकिन यह साफ है कि इस फैसले से उनकी चिंतित करने वाली सोच सामने आई है।

 इसके पहले नए राष्ट्रपति के रूप में उनका स्वागत भाषण भी पद की गरिमा के अनुरूप नहीं था।

 उन्होंने अपने पूर्ववर्तियों खासकर पूर्व राष्ट्रपति बराक ओबामा की उपलब्धियों को खारिज कर दिया और एक बहुत ही सरल, लेकिन लुभावने नारे अमेरिका फर्स्ट के साथ अमेरिका को फिर से महान बनाने की कसम खाई।

 ट्रंप के शपथ ग्रहण समारोह के दौरान अमेरिका स्पष्ट रूप से दो खेमे में बंटा हुआ नजर आया।

 एक तरफ उनके समर्थक थे जो व्हाइट हाउस में उनके प्रवेश पर खुशी जाहिर कर रहे थे वहीं दूसरी तरफ हजारों आलोचक थे जो उनके विरोध में उस दिन अमेरिका की सड़कों पर प्रदर्शन कर रहे थे।

 इसके अलावा पूरी दुनिया के अलग-अलग हिस्सों से महिलाएं अपनी अमेरिकी बहनों के साथ खड़ी नजर आईं और सड़कों पर उतर कर ट्रंप के महिला विरोधी और निंदनीय बयानों की आलोचना कीं।

 इस पर ट्रंप की ओर से प्रतिक्रिया भी उम्मीद के अनुरूप आई।

 उन्होंने बहुत ही तल्ख लहजे में प्रदर्शनकारियों को धमकाया और शपथ ग्रहण में जुटी भीड़ के संबंध में तथ्यों को तोड़मरोड़ कर सार्वजनिक रूप से उनके खिलाफ पेश करने के लिए मीडिया को गंभीर परिणाम भुगतने की चेतावनी दी।

 हालांकि मीडिया की ओर से यह दावा उपलब्ध साक्ष्यों के आधार पर किया गया था, लेकिन ट्रंप ने इसे नकार दिया।

 इसके बाद ट्रंप से जुड़ी चर्चा में एक नई शब्दावली ‘वैकल्पिक तथ्य’ जुड़ गई है।

 क्या ट्रंप के संबंध में यही वास्तविकता है।

 अमेरिकी मीडिया के एक वर्ग ने राष्ट्रपति ट्रंप को झूठे व्यक्ति के रूप में दर्शाना भी आरंभ कर दिया है।

 देखा जाए तो चार साल के ट्रंप के कार्यकाल की यह बेहद दुखद और खेदजनक शुरुआत है।

 चुनाव अभियान के दौरान ओबामा के प्रमुख निर्णयों को पलटने के अपने वादे को ध्यान में रखते हुए राष्ट्रपति ट्रंप ने शपथ ग्रहण करने के बाद पहले ही दिन अमेरिका को ट्रांस पैसेफिक पार्टनरशिप (टीपीपी) से बाहर निकालने के फैसले पर मुहर लगा दी।

 इस व्यापारिक समझौते को ओबामा प्रशासन की प्रमुख उपलब्धि के रूप में समझा जाता था, जो कि प्रशांत क्षेत्र के बारह देशों का एक कारोबारी समूह था।

 टीपीपी समझौता अब कूड़े के डिब्बे में चला गया है।

 इसका लब्बोलुआब यह है कि अमेरिका अब पृथकतावादी और संरक्षणवादी व्यापार नीति का अनुसरण करेगा, जो कि ग्लोबलाइजेशन के खिलाफ है।

 इसका दुनिया के बाकी देशों के आर्थिक विकास पर बहुत ही बुरा असर होगा।

 यदि बड़े फलक पर ट्रंप के कदम के प्रभावों को समझने की कोशिश करें तो कह सकते हैं कि इससे न सिर्फ ग्लोबलाइजेशन की मूल भावना चोटिल होगी और कारोबार के अवरोधों को दूर करने में मुश्किलें आएंगी, बल्कि चीन की भूमिका आर्थिक विकास के अगुआ के रूप में बढ़ जाएगी, जो कि अभी टीपीपी का हिस्सा नहीं है।

 ऐसी संभावना इसलिए भी और बलवती हो रही है, क्योंकि हाल ही में दावोस में संपन्न हुए सम्मेलन में चीनी राष्ट्रपति शी चिनफिंग ने बढ़चढ़कर इसका समर्थन किया था।

 हालांकि राष्ट्रपति ट्रंप की सुरक्षा और सामरिक रणनीतियों पर से अभी पूरी तरह से पर्दा हटना बाकी है, लेकिन दो पहलू खुलकर सामने आए हैं।

 पहला, उनके स्वागत भाषण से और दूसरा, चुनाव में जीत के बाद ट्रंप और उनके वरिष्ठ सलाहकारों द्वारा समय-समय पर दिए बयानों से।

 स्वागत भाषण के दौरान उन्होंने दुनिया से कट्टर इस्लामिक आतंकवाद को मिटाने का वादा किया।

 उनके इस वादे का भारत सहित कई देशों ने स्वागत किया, जो इस तरह के आतंकवाद का सामना कर रहे हैं, लेकिन टं्रप अपने वादे को कैसे पूरा करेंगे यह पूरी तरह साफ नहीं है।

 अमेरिका पर कट्टर इस्लामिक आतंकवाद का खतरा आइएस और अलकायदा तथा अफगानिस्तान में हिंसक हमलों से है।

 पूर्व अमेरिकी राष्ट्रपति रोनाल्ड रीगन (1980-88) के समय से ही अमेरिका द्वारा इस्लामिक आतंकवाद के संबंध में अपनाई गई नीतियां काफी विरोधाभासी रही हैं।

 जहां उसने ईरान, लीबिया और उत्तर कोरिया को आतंक की धुरी मान प्रतिबंधित किया और इराक जैसे दूसरे देशों पर जनसंहारक हथियारों के संदेह पर आक्रमण किया था, वहीं कट्टर इस्लामी विचारधारा को पोषित करने वाले सऊदी अरब और पाकिस्तान जैसे देशों को कट्टर सहयोगी के रूप में गले लगाया।

 अब राष्ट्रपति टं्रप और उनकी नई नवेली टीम इस नीतिगत विरोधाभासों को कैसे तोड़ेंगे, यह अभी पूरी तरह स्पष्ट नहीं है।

 दूसरा पहलू चीन और ट्रंप के बीजिंग की ओर रुख से संबंधित है, जो कि अमेरिका के लिए कई मायने में महत्वपूर्ण है।

 ट्रंप की टीम और कॉरपोरेट अमेरिका विश्व में चीन की मजबूत हो रही स्थिति से बेखबर नहीं होंगे, जो कि माना जा रहा है कि जल्द ही विश्व की सबसे बड़ी अर्थव्यवस्था बन जाएगा।

 दरअसल राष्ट्रपति का चुनाव जीतने के बाद टं्रप ने ताईवान के राष्ट्रपति से टेलीफोन पर बातचीत कर उनके अभिवादन को स्वीकार कर चीन की दुखती रग को छेड़ दिया था।

 इसके साथ ही बीजिंग टं्रप की ‘वन चाइना’ नीति पर प्रतिकूल सोच को लेकर भी नाराज है।

 23 जनवरी को व्हाइट हाउस के नए प्रवक्ता सेन स्पाइसर के बयान ने दक्षिण चीन सागर विवाद पर दुनिया का ध्यान फिर से खींचा है।

 कहा जा सकता है कि इस विवादित मुद्दे पर टं्रप सरकार अपने पूर्ववर्ती ओबामा प्रशासन से ज्यादा मुखर नजर आ रही है।

 दक्षिण चीन सागर पर मीडिया के सवालों के जवाब देते हुए स्पाइसर ने कहा कि अमेरिका यह सुनिश्चित करना चाहता है कि हम अंतरराष्ट्रीय हितों की रक्षा हर हाल में करेंगे।

 यदि वे द्वीप वास्तव में अंतरराष्ट्रीय जलक्षेत्र में स्थित हैं और चीन के अधिकार क्षेत्र से बाहर हैं तो हम सुनिश्चित करेंगे कि उन्हें दूसरे देशों द्वारा हड़पने से बचाएंगे।

 अमेरिका के रुख पर चीन ने भी कड़ी और तीखी प्रतिक्रिया दी है।

 उसने दक्षिण चीन सागर पर अपना दावा जताते हुए इस क्षेत्र को चीन का हिस्सा बताया है।

 वहीं चीन के विदेश मंत्री ने चेतावनी देते हुए कहा है कि उनका देश क्षेत्र में अपने अधिकारों की हर हाल में रक्षा करेगा।

 इससे पूर्व अमेरिका के संभावित विदेश मंत्री और तेल क्षेत्र के दिग्गज कारोबारी रेक्स टिलरसन ने भी दक्षिण चीन सागर द्वीपों को लेकर बयान दिया था, जिसे बीजिंग ने भड़काऊ माना था।

 तब चीन के सरकारी मीडिया ने धमकी भरे स्वर में कहा था कि दक्षिण चीन सागर पर अमेरिका की आक्रामक नीति भविष्य में भीषण संघर्ष को जन्म दे सकती है।

 कुछ टिप्पणीकारों ने तो इसमें परमाणु हथियारों का प्रयोग होने तक की भविष्यवाणी कर दी है।

 जाहिर है, ट्रंप को अभी सत्ता संभाले मुश्किल से दोहफ्ते ही हुए हैं।

 इतने अल्पकाल में ही दुनिया में हलचल मच गई है।

 अभी तो लंबा समय बाकी है।

 स्पष्ट है कि आने वाला समय और उथल-पुथल से भरा हो सकता है।

  लेखक सी. उदयभास्कर, इंस्टीट्यूट फॉर डिफेंस स्टडीज एंड एनालिसिस के निदेशक रह चुके हैं , सौजन्य- दैनिक जागरण।

