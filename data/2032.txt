नोटबंदी और खेल-तमाशा (नवभारत टाइम्स)।

प्रधानमंत्री द्वारा नोटबंदी के ऐलान को एक महीना होने जा रहा है लेकिन न तो एटीएम और बैंकों के सामने लोगों की कतार खत्म हुई, न ही आम जनता को हो रही परेशानियां कम होने का नाम ले रही हैं।

 प्रधानमंत्री ने स्थिति सामान्य होने के लिए 50 दिन का वक्त मांगा है, लेकिन अभी तक हालात सुधरने का कोई लक्षण नहीं दिख रहा।

 औद्योगिक उत्पादन के आंकड़ों पर बात करना अभी जल्दबाजी होगी, पर अपने आस-पास छोटे-छोटे काम-धंधों का भट्ठा बैठते हम रोज ही देख रहे हैं।

, नोटबंदी के चलते अपनी आजीविका गंवाने वालों की कुछ और काम पा लेने की उम्मीद अभी बरकरार है।

 वे अपनी उम्मीद पर कायम रहें, इसके लिए सरकार को उन्हें तुरंत राहत देने का कोई उपाय सोचना चाहिए।

 दूसरी तरफ काला धन पैदा होने और पलक झपकते उसे सफेद कर दिए जाने के जितने भी तरीके हैं, उन पर रोक लगाने का कोई नीतिगत उपाय नहीं किया गया है।

 नोटबंदी का फैसला निष्क्रिय पड़े काले धन को सिस्टम में लाने या उसे वहीं का वहीं खत्म कर देने के लिए लिया गया था।

 इसने एक हद तक अपना काम कर दिया है।

 लेकिन अभी तक जितनी बड़ी मात्रा में पैसा तमाम बैंकों के पास वापस लौटा है, उससे इस बात की पुष्टि होती है कि नोटबंदी से काले धन पर कोई निर्णायक प्रहार नहीं हो पाया है।

, जगह-जगह हजारों की संख्या में 2000 के नोटों की गड्डियों की बरामदगी और काले को सफेद करने वाले कुछेक बैंककर्मियों की गिरफ्तारी यह बताती है कि सिस्टम के हाथ अभी ज्यादा बड़े खिलाड़ियों की गर्दन तक नहीं पहुंच पाए हैं।

 ऐसी खबरों को नोटबंदी की उपलब्धि के तौर पर प्रचारित करने की कोशिशों पर हंसा ही जा सकता है क्योंकि कार्रवाई कुछ इक्का-दुक्का मामलों तक ही सीमित है।

 ऐसे में यह उम्मीद ही की जा सकती है कि सरकार ब्लैक मनी पर सचमुच रोक लगाने को लेकर ज्यादा गंभीरता दिखाएगी, और नोटबंदी के चलते जो तकलीफें आम आबादी झेल रही है, वे थोड़ी-बहुत सार्थक जरूर सिद्ध होंगी।

, सौजन्य- नवभारत टाइम्स।

