चिकित्सा सुविधा की दरकार (दैनिक जागरण)।

सूबे के सबसे बड़े मेडिकल कॉलेज पीएमसीएच में निजी भागीदारी (पीपीपी मोड) में मरीजों के लिए एमआरआइ जांच की सुविधा का लंबे अंतराल के बाद बहाल होना इस मायने में तो उचित है कि इससे मध्यम और गरीब वर्ग के लोगों को थोड़ी राहत मिलेगी, परंतु चिकित्सा के क्रांति युग में इस सुविधा को बहाल करने में कई साल लग जाना और बाकी के आठ सरकारी मेडिकल कॉलेजों का अब भी इससे वंचित रहना समझ से परे है।

 बिहार गरीब राज्यों की सूची में काफी ऊपर है, अधिकांश आबादी गांव-देहात में बसती है तथा लोगों की आय के साधन सीमित हैं।

 दो जून की रोटी के लिए सूबे से बड़ी तादाद में युवा पंजाब, दिल्ली, गुजरात, हरियाणा, मुंबई आदि में शरण लेते हैं, इनकी आर्थिक स्थिति इतनी कमजोर है कि वहां ये परिवार नहीं रख सकते।

 ऐसे में सस्ते इलाज की दरकार रहती है।

 सरकारी इंतजाम इतने लचर हैं कि गांव-गिरांव के अस्पतालों में न तो डॉक्टर उपलब्ध रहते हैं और न ही दवाएं।

 किसी बीमार की हालत ज्यादा खराब होती है तो उसे पीएचसी या अनुमंडल अस्पताल से मेडिकल कॉलेज रेफर कर दिया जाता है।

 उस समय यह नहीं देखा जाता कि मरीज की आर्थिक स्थिति बाहर इलाज के लिए ले जाने लायक है भी या नहीं।

 परिजनों की घर-खेत गिरवी रखकर किसी से पैसे लेना मजबूरी बन जाती है, आनन-फानन निजी एम्बुलेंस का इंतजाम कर वे मेडिकल कॉलेज पहुंचते हैं तो पता चलता है कि कुछ मामूली जांच के अलावा बाकी जरूरी जांच उन्हें निजी पैथोलॉजी से करानी है।

 निजी जांच लैब या तो सरकारी डॉक्टरों की होती हैं या फिर ऐसे लोगों की जो उन्हें मोटा कमीशन पहुंचाते हैं।

 परिजन की हालत उस समय ‘मरता क्या न करताÓ वाली होती है।

 जांच के नाम पर वे बड़ी ठगी के शिकार होते हैं।

पीएमसीएच में तीन-चार साल पूर्व निजी क्षेत्र की भागीदारी से एमआरआइ जांच के लिए लगभग एक करोड़ की लागत से अत्याधुनिक मशीन लगाई गई थी, तब जोर-शोर से यह डंका पीटा गया था कि शेष आठ मेडिकल कॉलेजों में यह मशीन जल्दी लगेंगी।

 लेकिन यह मशीन खराब हुई तो बन नहीं सकी।

 अंदरखाने यह चर्चा होती रही कि डॉक्टरों की पैथोलॉजी से कमीशनखोरी के चलते मशीन में ऐसी गड़बड़ी कराई गई जिससे वह दुरूस्त न हो सके।

 हुआ भी यही, सोमवार को जिस मशीन से लगभग एक दर्जन मरीजों की एमआरआइ जांच की गई वह एकदम नई है और उसका संचालक भी नया है।

 अस्पताल प्रशासन का दावा है कि पीएमसीएच राज्य का पहला सरकारी अस्पताल है, जहां एमआरआइ की सुविधा बहाल की गई है।

 इससे गरीब मरीजों को बड़ी राहत मिलने की उम्मीद है।

 बाहरी मरीज भी यहां सस्ती दर पर एमआरआइ जांच करा सकते हैं।

 दावा यह भी है कि जांच की दर दिल्ली एम्स के बराबर है और बाजार से आधी दर पर जांच की जाएगी।

 जांच के लिए उन्हें 1000 से 5000 रुपये तक देने होंगे।

 अस्पताल प्रशासन का दावा सही हो सकता है, परंतु उस दशा में जब एम्स ने अपनी पुरानी दरों को घटाया हो।

 अगर एम्स ने ये दरें सालों से पुनरीक्षित नहीं की हैं तो पीएमसीएच प्रशासन को निजी जांच घरों का सर्वे करा यह देखना चाहिए कि वे कितना शुल्क ले रहे हैं।

 निजी पैथोलॉजी प्रतिस्पर्धा के दौर से गुजर रही हैं, वे पीएमसीएच में एमआरआइ जांच की सुविधा मिलने से दलालों को सक्रिय कर सस्ती जांच कर सकती हैं।

 दरकार इस बात की भी है कि राज्य सरकार का उच्चस्तरीय चिकित्सा तंत्र पीएमसीएच की तरह अन्य मेडिकल कॉलेजों में भी आने वाले मरीजों को बाहर से महंगी जांच कराने से मुक्ति के उपाय करे, एमआरआइ समेत दूसरी अत्याधुनिक मशीनें स्थापित कराने की व्यवस्था करे ताकि गरीब-गुरबे को राहत मिल सके।

 स्थानीय संपादकीय : बिहार , सौजन्य – दैनिक जागरण।

