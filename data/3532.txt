तीन तलाक के खिलाफ (हिन्दुस्तान)।

लंबे समय से बहस तलब तीन तलाक के मसले को इलाहाबाद हाईकोर्ट ने एक सिरा देने की कोशिश की है।

 अदालत ने तल्ख टिप्पणी करते हुए तीन तलाक को असांविधानिक कहा है।

 इसे क्रूरता मानते हुए कहा है कि यह मुस्लिम महिलाओं के सांविधानिक अधिकारों का हनन है।

 यानी अदालत ने कुछ बातें साफ की हैं, जिन पर गौर करने की जरूरत है।

 गौरतलब है कि अदालत ने इस संवेदनशील मुद्दे पर अपना अलग रुख बनाकर कोई फैसला नहीं थोपा, बल्कि यही कहा है कि कोई भी पर्सनल लॉ संविधान से ऊपर नहीं होता।

 सवाल उठाया कि जब पवित्र कुरान भी तीन तलाक को अच्छा नहीं मानता, तो फिर मुस्लिम समाज का एक वर्ग इस्लामी कानून की गलत व्याख्या क्यों कर रहा है।

 यह फैसला दो अलग-अलग याचिकाओं पर आया है।

 विडंबना ही है कि भारत का मुस्लिम समाज अनेक वर्षों से एक ऐसी बहस में उलझा हुआ है, जिसका समाधान कई देश पहले ही निकाल चुके हैं।

 अब तक यह काम अपने यहां भी हो जाना चाहिए था, लेकिन इस पर एक तो मुस्लिम समाज में ही बहस खत्म नहीं हुई, दूसरे बाकी समाज में भी राजनीति शुरू हो गई।

, तीन तलाक पर बहस का यह सिलसिला साल 2015 में सुप्रीम कोर्ट में दायर उस याचिका के बाद तेज हुआ, जिसमें उत्तराखंड की शायरा बानो ने शादी के बाद 15 साल तक अपने साथ हुए सलूक और फिर अचानक बिना उसकी जानकारी के शौहर द्वारा तीन तलाक देकर मुक्ति पा लेने का विरोध किया गया था।

 शायरा ने एकतरफा तीन तलाक को खत्म करने की मांग की थी।

 इसके बाद से ही कई मुस्लिम संगठन और केंद्र सरकार आमने-सामने दिखाई दिए।

 सरकार ने तीन तलाक का विरोध किया, तो मुस्लिम पर्सनल लॉ बोर्ड ने इसे धार्मिक मामलों में हस्तक्षेप बताया।

 तीन तलाक खत्म करने के पक्ष में तमाम तर्क हैं।

 ऐसा मानने वालों का तर्क है कि जब मिस्र ने 1929 में ही तीन तलाक की कु-रीति से मुक्ति पा ली और पाकिस्तान, बांग्लादेश, तुर्की, कुवैत, इराक, इंडोनेशिया, मलेशिया, अल्जीरिया, ट्यूशिया, ईरान, सीरया, लीबिया, श्रीलंका और सूडान जैसे देशों में बिना प्रक्रिया पूरी हुए तलाक पूरा नहीं होता, तो फिर भारत जैसे विचारशील देश में अब तक ऐसा क्यों नहीं हुआ।

 मुस्लिम पर्सनल लॉ बोर्ड इससे बिल्कुल अलग राय रखता है।

 बोर्ड का कहना है कि मुस्लिम विवाह, तलाक और गुजारा भत्ता को कानूनी विवाद का मुद्दा नहीं बनाया जा सकता।

 उसकी राय में न अदालत इसमें दखल दे सकती है, न सरकार।

दरअसल, कानून, सरकार और राजनीति की बहस से अलग जाकर भी देखें, तो आज के विकसित समाज में महिलाओं को बराबरी का हक देने से किसी को कैसे इनकार हो सकता है।

 जब महिलाएं हर क्षेत्र में आगे जा रही हों, तब यह सोच ही कल्पना से परे है कि कोई अपनी मर्जी से, उत्तेजना में या सोचे-समझे तरीके से ही सही सामने से या टेलीफोन से तलाक-तलाक-तलाक बोल दे और एक पवित्र रिश्ते का अचानक अंत हो जाए।

 इस्लाम भी रिश्ता तोड़ने के लिए सिर्फ इसी तरीके की बात नहीं करता।

 वहां तलाक के कई तरीके हैं।

 तीन तलाक उनमें से एक है।

 तीन महीने के अंतराल में तलाक पूरा होने की अहम बात भी है, जो टूटते रिश्ते के फिर से जुड़ने की गुंजाइश बनाती है।

 इस्लाम भी रिश्ता बचाने की गुंजाइश रखने वाले तरीकों की ही तरफदारी करता है।

 मुस्लिम महिलाओं का बड़ा तबका भी तीन तलाक के खिलाफ है।

 माना जा सकता है कि धार्मिक मामलों में अदालत क्यों दखल दे, लेकिन समाज और धार्मिक संगठन जब हल नहीं निकाल पाते, तब अदालतों को सक्रिय होना ही पड़ता है।

, सौजन्य – दैनिक हिन्दुस्तान।

