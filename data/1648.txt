हिंदू वोट बैंक हुआ और मजबूत (दैनिक ट्रिब्यून)।

हरीश खरे, एक सीधा-सा सवाल: मोदी का जादू उत्तर प्रदेश जैसे पुराने राज्य में क्यों चल गया जबकि यह पंजाब, गोवा और मणिपुर में अपना असर नहीं दिखा पाया।

 यदि भारतीय जनता पार्टी एक नयी भारतव्यापी पार्टी है और प्रधानमंत्री नरेंद्र मोदी ही एकमात्र ऐसे नेता हैं जिनकी भारतभर में पहुंच है, जैसा कि महाराष्ट्र के स्थानीय निकायों के चुनाव के बाद जोरशोर से प्रचारित किया गया था तो भाजपा और उसका नेता पुराने यूपी के बाहर कामयाब क्यों नहीं हो पाये।

उत्तर भी सीधा है: हिंदू वोट बैंक एकजुट रह पाया क्योंकि पुराने यूपी में मुस्लिम आबादी काफी है, जिसके खिलाफ पुराने पूर्वाग्रह हैं और नये अंसतोष से उन्हें हवा दी जा सकती है।

 यही इस जटिल चुनावी मुकाबले का निचोड़ है।

मोदी भक्त इस हिंदू वोट बैंक की बात को खारिज करेंगे और सेक्यूलर पार्टियां और उनके नेता भी इसे गले शायद ही उतारें लेकिन यूपी के नतीजों को पढ़ने का यही एक तरीका है कि हिंदू वोट बैंक एकजुट और मजबूत हुआ है।

एक राजनीतिक बिसात तो 2014 के लोकसभा चुनावों से पहले बिछाई गई थी।

 उसे ठंडा नहीं पड़ने दिया गया।

 मुजफ्फरनगर की हिंसा और उसकी कड़वी यादों को जतन से जिंदा रखा गया।

 यहां तक कि कबीर का मशहूर दोहा-रहिमन धागा प्रेम का….भी गांव-गांव में हिंदू-मुसलमानों के बीच की गांठ को याद दिलाने के लिए दोहराया गया।

यहां यह याद दिलाना जरूरी है कि भाजपा ने उत्तर प्रदेश में एक भी मुसलमान उम्मीदवार खड़ा नहीं किया।

 उन्हें दूर रखना अचानक नहीं था बल्कि यह सोचा-समझा निर्णय रहा होगा।

 यह भावुकता से परे की एक सुविचारित रणनीति थी।

 यह तरकीब 2014 के चुनाव में इस कदर कामयाब रही कि 1952 के बाद से यह पहली बार हुआ कि उत्तर प्रदेश से एक भी मुसलमान लोकसभा के लिए चुनकर नहीं पहुंचा।

 लोकसभा चुनाव में यह संदेश दिया गया कि बहुसंख्यक समुदाय खतरे में है और मोदी के नेतृत्व में सिर्फ भाजपा ही उनके हितों की रक्षा कर सकती है और उनके मूल्यों को बचाये रख सकती है।

यह आभास दिया जा रहा है कि उत्तर प्रदेश का नतीजा नोटबंदी के फैसले और सर्जिकल स्ट्राइक पर लोगों की मुहर है।

 यह भी बताया जा रहा है कि नोटबंदी के फैसले से वोटर इसलिए ज्यादा खुश थे कि इससे आतंकवादियों की कमर टूट गई थी, जिससे पाकिस्तान के नापाक इरादे नाकाम हो गए।

 इसमें कोई दलील नहीं दी जा सकती कि पंजाब, गोवा और मणिपुर में देशभक्ति का अभाव है।

 सीमांत राज्य होने के नाते पंजाब में तो पाकिस्तान विरोधी नारा खूब चलना चाहिए था।

 इसके बावजूद भाजपा को पठानकोट, दीनानगर और गुरदासपुर की सीटों तक पर हार का मुंह देखना पड़ा जहां मोदी सरकार की नाक तले आतंकी हमले हुए थे।

 सच तो यह है कि भाजपा ने 23 सीटों पर चुनाव लड़ा और उसे महज तीन सीटें हासिल हुईं।

 यही हाल गोवा का हुआ जो महामहिम रक्षा मंत्री से मुख्यमंत्री बन रहे मनोहर पर्रिकर का गृह राज्य है, जो पाकिस्तान के खिलाफ खूब जोरशोर से ताकत दिखा रहे थे।

 मोदी ने तीनों राज्यों में चुनाव अभियान चलाया।

 यह बात और है कि गली-गली नहीं गए जैसा कि उन्होंने पूर्वी उत्तर प्रदेश में किया।

 फिर भी मतदाता उनके जादू और उनके ताकतवर नेतृत्व से बेअसर रहे।

मोदी का जादू उत्तर प्रदेश में चल गया जहां मुसलमानों की आबादी काफी है, लिहाजा चुनाव के विमर्श में उनके खिलाफ भावनाएं भड़काना आसान था।

 यह पहली बार नहीं हुआ है कि हिंदू भावनाओं को एकजुट किया गया।

 यह फार्मूला गुजरात में 2002 से ही कामयाब रहा है।

 इसने 2017 में उत्तर प्रदेश में बखूबी काम किया और इसकी तीन वजह हैं।

 पहली बात तो यह कि हिंदुओं को दुखी दिखाना आसान था।

 भाजपा के दो प्रमुख प्रतिद्वंद्वी बहुजन समाज पार्टी और समाजवादी पार्टी को ऐसे दलों के रूप में पेश किया जा सकता था जो मुसलमान वोटों के लिए लालायित हैं।

 हिंदुओं की धारणा को मजबूती देने के लिए एक नैतिक आधार तैयार किया गया।

 अपर कास्ट और गैर यादव ओबीसी में एक खतरा पैदा किया गया कि बसपा और सपा (और पुरानी अपराधी कांग्रेस) के राज में उनके जायज अधिकारों को हड़पा जाएगा क्योंकि ये पार्टियां मुसलमान वोटों को रिझाने में लगी हैं।

 बहन मायावती की बसपा तो खुलेआम दलित-मुस्लिम धुरी के आधार पर वोट मांग रही थी तो भाजपा के नारे में दम आ गया और अपर कास्ट हिंदुओं को भाजपा की बात गले उतर गई।

 हिंदुओं के लिए जोरशोर से बोलकर नैतिक प्रमाण भी जुटाया गया।

दूसरे, उत्तर प्रदेश में पाकिस्तान विरोधी भावनाएं भड़का कर मुस्लिम विरोधी एकजुटता को हवा दी जा सकती थी।

 प्रधानमंत्री ने जब कानपुर रेल हादसे का जिक्र किया और कहा कि साजिश करने वाले सीमा पार बैठे हैं तो यह कोई निश्छल बात नहीं थी।

 चाल यह थी कि हिंदुओं को यह एहसास दिलाया जाए कि मुसलमानों और पाकिस्तान के बीच तार कितने जुड़े हैं।

 यही बात तब सामने आई जब भाजपा अध्यक्ष ने कसाब के सहारे इन तारों को जोड़ने का प्रयास किया।

तीसरे, मोदी हिंदू हितों के सबसे प्रामाणिक सेल्समैन हैं।

 यह 2002 से ही मोदी की अपील की धुरी है।

 वह बेहद खुलेआम अपने को बहुसंख्यक हितों के पैरोकार के रूप में पेश करते आ रहे हैं।

 वह किसी भी धर्मनिरपेक्ष कमजोरी से ग्रस्त नहीं हैं।

 उनका 23 फरवरी को फतेहपुर का भाषण इसका जोरदार नमूना है।

 उन्होंने कहा-अगर गांव में कब्रिस्तान देते हो तो श्मशान भी होना चाहिए।

 अगर रमजान में बिना रोकटोक बिजली आती है तो दीपावली पर भी आनी चाहिए।

 भेदभाव नहीं होना चाहिए।

एकदम जोरदार पिच थी।

 मोदी की भाजपा ने उत्तर प्रदेश में ऐसी शानदार विजय हासिल की जो अटल बिहारी वाजपेयी के दिनों के बाद से पार्टी के हाथ नहीं लग रही थी।

 मोदी लहर ने 1990 की राम लहर को ढक लिया।

 अब कार्पोरेट इंडिया से उम्मीद है कि वह निवेश का अनमनापन छोड़ेगा, ठीक उसी तरह जैसे विदेशी निवेशक अब कुछ और खतरे लेने को तैयार होंगे।

भारतीय राजनीति को करवट लेनी है।

 पहले 2014 के बाद और अब 2017 में संदेश साफ है।

 भारत में सत्ता हासिल करने के लिए मुसलमान वोटों की जरूरत नहीं है क्योंकि हिंदू वोट बैंक अस्तित्व में आ चुका है और इसे बिखरने नहीं दिया जाएगा।

 उन्हें दूर रखने की राजनीति मुखर होगी।

वोट गिने जा चुके हैं, जनादेश आ चुका है और नरेंद्र मोदी का अपराजेय नेतृत्व कायम हो गया।

 इसके आगे क्या होगा।

 क्या अब मोदी नये जोश से राष्ट्रीय हितों के लिए काम करने को प्रेरित होंगे।

 किसी नेता की प्राथमिक जिम्मेदारी यह है कि वह किसी भी समय और किसी भी समाज में गहरा सामाजिक सद‍्भाव कायम करे।

 अब यह काम थोड़ा जटिल हो गया है।

 अपनी जोरदार सफलता से मोदी ने भारतीय समाज में एक दरार पैदा कर दी है।

सौजन्य- दैनिक ट्रिब्यून।

