संपादकीय : बजट में संतुलन साधने का प्रयास (नईदुनिया)।

प्रधानमंत्री नरेंद्र मोदी ने बीते नवंबर में नोटबंदी का एलान करते हुए जो एजेंडा पेश किया, कहा जा सकता है कि 2017-18 के आम बजट से वित्त मंत्री अरुण जेटली ने उसे ही आगे बढ़ाने की कोशिश की है।

 मोदी ने नोटबंदी को गरीबों के हित में उठाए गए कदम के रूप में प्रस्तुत किया था।

 कहा गया था कि धनी लोग काले धन से मौज-मस्ती करते हैं, जबकि कर चोरी का बुरा नतीजा गरीबों को भुगतना पड़ता है।

 जेटली ने भी इसका उल्लेख किया।

 उनके बजट भाषण में बार-बार नोटबंदी का जिक्र आया।

 उन्होंने इसके तात्कालिक लाभ गिनाए।

 अच्छे दीर्घकालिक परिणाम का भरोसा बंधाने की कोशिश की।

 इस बीच नोटबंदी से प्रभावित तबकों पर मरहम लगाने के उपायों का एलान किया।

 यानी नोटबंदी से लगे झटकों को संभालने का प्रयास उन्होंने किया है।

 नतीजतन, अगले वित्त वर्ष के लिए मनरेगा या आंगनबाड़ी जैसी सामाजिक क्षेत्र की योजनाओं की मद बढ़ाई गई है।

 बुनियादी ढांचा परियोजनाओं पर निवेश में बड़ी वृद्धि का इरादा दिखाया गया है।

 लघु एवं मध्यम कंपनियों तथा मध्य वर्ग को कर रियायत मिली है।

 कृषि ऋ ण, सिंचाई व्यय, फसल बीमा एवं ग्रामीण सड़क निर्माण के ऊंचे लक्ष्य तय किए गए हैं।

 इसके बावजूद वित्त मंत्री राजकोषीय अनुशासन में रहे।

 उन्होंने अगले वित्त वर्ष में राजकोषीय घाटा 3.2 फीसदी पर सीमित रखने का अनुमान व्यक्त किया।

 इससे भारत की वित्तीय व्यवस्था में निवेशकों का भरोसा कायम रहेगा।

, हालांकि बजट से यह चिंताजनक तस्वीर भी सामने आई कि चालू वित्त वर्ष में निजी निवेश और निजी ऋ ण दोनों में गिरावट आई।

 बड़ी संख्या में रोजगार पैदा करने के लक्ष्य को ध्यान में रखें, तो यह वांछित स्थिति नहीं है।

 अब सरकार ने विदेशी निवेशकों की राह निर्बाध बनाने के लिए विदेशी निवेश प्रोत्साहन बोर्ड को खत्म करने की घोषणा की है।

 मगर मुमकिन है कि यह कदम पर्याप्त सिद्ध ना हो।

 जब वैश्विक हालात प्रतिकूल हैं, तब निवेशकों में मुनाफे का भरोसा पैदा करना एक बड़ी चुनौती है।

 सरकार इस पर कैसे खरी उतरेगी, इसका खाका बजट में सामने नहीं आया।

 इसी तरह डूबते कर्ज से समस्याग्रस्त बैंकों को राहत देने लिए सिर्फ 10,000 करोड़ रुपए का प्रावधान ऊंट के मुंह में जीरा के समान है।

 रक्षा बजट में 5.8 फीसदी की वृद्धि भी अपर्याप्त मानी जाएगी।

, बहरहाल, नोटबंदी के एक और उद्देश्य को आगे बढ़ाते हुए जेटली ने राजनीतिक चंदे में पारदर्शिता लाने की महत्वपूर्ण पहल की।

 राजनीतिक दलों के लिए अज्ञात स्रोतों से नकदी चंदा पाने की सीमा 20,000 से घटाकर 2000 रुपए कर दी गई है।

 ये पहला मौका था, जब रेलवे के मद आम बजट के अंदर ही तय हुए।

 इसमें रेल सुरक्षा कोष के लिए पांच साल में एक लाख करोड़ रुपए का प्रावधान प्रशंसनीय है।

 तो कुल मिलाकर कहा जा सकता है कि गंभीर चुनौतियों के बीच वित्त मंत्री ने अर्थव्यवस्था को संभालने तथा आमजन को राहत पहुंचाने की यथासंभव कोशिश की है।

, सौजन्य- नईदुनिया।

