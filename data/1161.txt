‘नोटा’ के साथ उम्मीदवार को वापस बुलाने का हक भी दें (दैनिक भास्कर)।

उत्तर प्रदेश के बहुकोणीय विधानसभा चुनाव को लेकर नकारात्मक वोट की अभिव्यक्ति के माध्यम ‘नोटा’ की बड़ी चर्चा है।

 सोशल मीडिया में भी नोटा प्रयोग पर ट्रेंडिंग देखी गई।

 सुप्रीम कोर्ट के निर्देश पर ‘नोटा’ का हक तो दिया गया परंतु चुनाव आयोग द्वारा इसे ‘राइट टू रिकॉल’ की शक्ति न देने से इसका औचित्य संदेह के घेरे में है।

 गौरतलब है कि नोटा के बहुमत के बाद भी सबसे अधिक वोट प्राप्त करने वाला प्रत्याशी ही विजयी होता है।

सही है कि यदि नोटा को बहुमत का आधार बना दिया गया तो भारत जैसे देश में जहां 10-15 फीसदी वोट पाकर ही उम्मीदवार विजयी हो जाता है, फिर चुनाव कराने में भारी धन-अपव्यय होने लगेगा।

 फिर कुछ दागी उम्मीदवारों के रहते नोटा को बहुमत मिलने के कारण कर्मठ व जुझारू उम्मीदवारों को भी अयोग्य ठहरा देना लोकतंत्र का गला घोंटने के समान होगा।

 विशेषज्ञों का मानना है कि दो-तीन राउंड के चुनावों के बाद जैसे-जैसे नोटा की संख्या बढ़ेगी, राजनीतिक दल अच्छी छवि के उम्मीदवारों को टिकट देने पर मजबूर हो जाएंगे लेकिन, यह तर्क उतना प्रभावी नहीं लगता।

ऐसे में ‘राइट टू रिकॉल’ का विकल्प नोटा को प्रभावी बना सकता है।

 सर्वाधिक मत नोटा को पड़ने की दशा में चुना हुआ प्रत्याशी बहुमत का प्रतिनिधित्व भले न करता हो पर ‘राइट टू रिकॉल’ की तलवार के डर से वह जनता की उपेक्षा नहीं कर पाएगा।

 इस प्रावधान से मतदान प्रतिशत भी बढ़ेगा, क्योंकि प्रत्याशियों के प्रति नकारात्मक राय रखने वाले वोटर ‘नोटा’ की प्रभावहीनता के कारण मतदान नहीं करते हैं।

उम्मीदवारों की जमानत जब्त करने के लिए कुल वोटों के साथ नोटा वोटों की भी गणना की जानी चाहिए।

 इससे वोट काटने के उद्देश्य से खड़े प्रत्याक्षियों की संख्या में कमी अाएगी।

 2014 के लोकसभा चुनाव में 60 लाख वोटरों ने नोटा चुना।

 छतीसगढ़ के अंतागढ़ उपचुनाव में तो नोटा मतदाताओं की दूसरी पसंद रहा।

 स्पष्ट है कि नोटा के प्रति नागरिकों में जागरूकता बढ़ने लगी है।

 नोटा को अधिक जन-प्रातिनिधिक बनाना स्वतंत्र तथा पारदर्शी लोकतंत्र में सहायक सिद्ध हो सकता है।

रजत कौशिक, 24।

आईआईटी रुड़की, रिसर्च स्कॉलर।

@., – रजत कौशिक।

सौजन्य- दैनिक भास्कर।

