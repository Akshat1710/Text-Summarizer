संपादकीय : कश्मीर में फिर उबाल (नईदुनिया)।

कश्मीर घाटी में हालात फिर उबलते दिखते हैं।

 फिलहाल स्थिति बडगाम जिले के चडूरा की घटना से बिगड़ी है।

 अलगाववादी नेता तो हमेशा ऐसे हाल की ताक में रहते हैं।

 तो उन्होंने बुधवार को कश्मीर बंद का आयोजन किया।

 चूंकि प्रशासन की तरफ से एहतियातन कई कदम उठाए गए थे, मसलन घाटी में रेल सेवा बंद रखने की घोषणा पहले ही हो गई थी, अत: जनजीवन बाधित होने को अलगाववादियों के प्रति समर्थन के रूप में नहीं देखा जा सकता।

 फिर भी उचित यह होगा कि केंद्र व जम्मू-कश्मीर सरकारें मौजूदा हालात को अति गंभीरता से लें।

 आतंकवाद-विरोधी कार्रवाइयों के दौरान आम लोगों का पथराव पर उतर आना गहरी चिंता का विषय है।

 चडूरा में सुरक्षा बलों के हाथों एक आतंकी मारा गया।

 इस कार्रवाई के दौरान वो मकान खाक हो गया, जिसमें दहशतगर्द छिपा था।

 इससे स्थानीय लोग भड़क गए।

 उन्होंने वहां तैनात सीआरपीएफ और पुलिस के जवानों पर पथराव शुरू कर दिया।

 उससे 63 सुरक्षाकर्मी जख्मी हुए।

 तब सुरक्षाकर्मियों ने फायरिंग की, जिसमें तीन नौजवान मारे गए।

 ये मौतें दुर्भाग्यपूर्ण हैं।

 जम्मू-कश्मीर की मुख्यमंत्री महबूबा मुफ्ती ने ठीक ही कहा है कि बेशक कश्मीर में कुछ अनसुलझे मुद्दे हैं, लेकिन समाधान की दिशा में कोई कुछ नहीं कर सकता, अगर हिंसा रोजमर्रा की बात बन जाए।

 लेकिन यह खुद उनकी सरकार और केंद्र के लिए विचार-मंथन का विषय है कि ऐसे हालात क्यों बने हुए हैं।

, कुछ समय पहले सेनाध्यक्ष बिपिन रावत ने कहा था कि आतंकवाद-विरोधी कार्रवाइयों में रुकावट डालने वालों को हल्के से नहीं लिया जाएगा।

 लेकिन उस कड़ी चेतावनी का कोई असर हुआ, फिलहाल ऐसा नहीं लगता।

 निर्विवाद है कि आतंकवादियों और अलगाववादियों से कोई नरमी नहीं बरती जा सकती।

 लेकिन आम कश्मीरियों के प्रति हमारा क्या नजरिया हो, इस बारे में राष्ट्रीय सहमति बनाने की आवश्यकता है।

 उनका भरोसा जीतने की दिशा में हम आगे क्यों नहीं बढ़ पाए हैं, इस पर सोचा जाना चाहिए।

 हाल ही में सुप्रीम कोर्ट ने सरकार को पथराव करने वाली भीड़ से निपटने के लिए पैलेट गन का विकल्प ढूंढ़ने की सलाह दी।

 पिछले साल इन बंदूकों से बड़ी संख्या में लोग जख्मी हुए थे।

 तब से इनको लेकर वहां भारी असंतोष है।

 इसलिए इन बंदूकों पर रोक से एक प्रतीकात्मक संदेश जा सकता है।

 मकसद दहशतगर्दों को उनकी ही भाषा में मुंहतोड़ जवाब देना, अलगाववादियों को अलग-थलग करना तथा आम लोगों से विश्वास का रिश्ता बनाना होना चाहिए।

 इनमें पहले बिंदु पर हमारे सुरक्षाबल बेहद प्रभावी कार्रवाई कर रहे हैं, लेकिन बाकी दो बिंदुओं पर बात आगे नहीं बढ़ी है।

 ये दोनों बिंदु राजनेताओं के दायरे में हैं।

 महबूबा मुफ्ती व उमर अब्दुल्ला जैसे नेता अगर जुबानी जमा-खर्च से आगे निकलें और उन्हें केंद्र से रचनात्मक सहयोग मिले, तो इन मोर्चों पर भी प्रभावी प्रगति हो सकती है।

 क्या कश्मीर की चिंताजनक सूरत-ए-हाल के समाधान का कोई अन्य अथवा इससे बेहतर तरीका है।

, सौजन्य- नईदुनिया।

