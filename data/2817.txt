खराब हवा के कारण बढ़ती मौतों को गंभीरता से ले केंद्र (दैनिक भास्कर)।

पर्यावरण को लेकर हमारे यहां जनता से लेकर शासकों तक उपेक्षा न भी कहें तो अजीब-सी उदासीनता है।

 यह विषय हमने पर्यावरणविदों के हवाले कर दिया है और सारी विषमताओं के बावजूद ये लोग व उनके गैर-सरकारी संगठन देश के पर्यावरण को अपनी सीमाओं के भीतर ही सही, सुधारने की कोशिश में लगे रहते हैं।

 बद्रीनाथ में सैलाब जैसी घटनाएं भी हमें तात्कालिक रूप से ही चौंका सकीं।

अमेरिका के हैल्थ इफेक्ट्स इंस्टीट्यूट की स्टेट ऑफ ग्लोबल एयर रिपोर्ट में दावा किया गया है कि भारत में 2015 में 11 लाख मौतें हवा में मौजदू पीएम 2.5 साइज के कणों की मौजूदगी के कारण हुई हैं।

 इस पर कोई सुनियोजित रणनीति सामने रखने की बजाय केंद्रीय पर्यावरण मंत्री अनिल माधव दवे ने वही बयान दोहरा दिया, जो पिछले दिनों उन्होंने संसद में एक प्रश्न के जवाब में दिया था कि ये आंकड़े आमतौर पर कई जानकारियों को मिलाकर वैज्ञानिक पुष्टि किए बिना जारी किए जाते हैं।

 उनके मुताबिक हमारा रुझान विदेशी रिपोर्टों को मानने की ओर होता है, जबकि हमें अपने संस्थानों की रिपोर्टों पर निर्भर होना चाहिए।

 यह सही है कि कई बार अंतरराष्ट्रीय पर्यावरण वार्ताओं में संबंधित देश को अनुकूल बनाने के लिए भी इस तरह की रिपोर्टें जारी की जाती हैं और पर्यावरण सम्मेलनों में भारत ने जिस दृढ़ता से अपना पक्ष रखा है उससे भी ऐसी आशंका होनी स्वाभाविक है।

 मुश्किल यह है कि हमारे अधिकृत संस्थानों की ओर से ऐसे अध्ययन ज्यादा नहीं हुए हैं और ये नियमित रूप से भी नहीं होते।

 परंतु मुंबई आईआईटी के एक अध्ययन में भी कहा गया है कि पिछले बीस वर्षों में खराब हवा से होने वाली मौतें दोगुनी हो गई हैं।

 उसका अनुमान है कि 2015 में 48 हजार अकाल मौतें वायु प्रदूषण के कारण हुई हैं।

धूल, धुंआ व अन्य प्रदूषक तत्वों के अत्यंत महीन कणों का जहां तक सवाल है वह भारतीय वायुमंडल में पिछले बीस वर्षों में 47 फीसदी बढ़े हैं, जबकि चीन के मामले में यह आंकड़ा 17 फीसदी ही है।

 उसने प्रदूषण फैलाने वाली औद्योगिक इकाइयों को बंद किया, स्वच्छ ऊर्जा में भारी निवेश किया और निजी वाहनों के इस्तेमाल का नियमन कर समस्या को काबू में किया।

 समस्या को हमारे पर्यावरण मंत्री कितने हल्के में ले रहे हैं यह इसी से स्पष्ट है कि उन्होंने कहा है कि पर्यावरण समस्या को आसानी से काबू में किया जा सकता है।

 यह कोई ‘रॉकेट साइंस’ नहीं है।

, सौजन्य- दैनिक भास्कर।

