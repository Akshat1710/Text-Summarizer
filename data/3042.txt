नेहरू संग्रहालय का सच ( दैनिक जागरण )।

इतिहासकारों, विद्वानों और तीन मूर्ति भवन नियमित रूप से जाने वाले इतिहास के गंभीर विद्यार्थियों को छोड़कर कोई भी इस जगह को संचालित करने वाले नेहरू स्मारक संग्रहालय और पुस्तकालय संस्थान यानी एनएमएमएल की गतिविधियों को लेकर काफी भ्रमित रहता है।

 यह संस्थान अगले साल अपनी स्वर्ण जयंती मनाएगा।

 इस संस्थान के भविष्य और विकास की इसकी योजनाओं पर शोरगुल वाली बहस में समझदारी भरी आवाज दब गई है और इस संस्थान की गतिविधियों को लेकर अनावश्यक विवाद हो रहा है और गलत सूचनाएं फैल रही हैं।

 इस राजनीतिक तकरार के केंद्र में यह झूठा प्रचार है कि यह नेहरू संग्रहालय सिर्फ पं. जवाहरलाल नेहरू, उनके दस्तावेजों, विचारों और उनके परिवार के बारे में सीमित है और इसके सिवाय कुछ भी नहीं है।

 दूसरी बात, तथाकथित ‘दक्षिणपंथ’ के प्रमुख लोगों का इस परिसर में कोई स्थान नहीं है।

इस संस्था का विचार कैसे आया और पिछले 49 साल के दौरान इसे कैसे चलाया गया, इस बारे में कुछ तथ्य ध्यान में रखने की जरूरत है ताकि बात सीधी रहे और आम जनता फैलाई जा रही गलत जानकारी से दूर रहे और सच्चाई के करीब आए।

 इसके संस्थापकों के निर्णय के मुताबिक इस संस्थान के तीन प्रमुख अंग हैं-नेहरू संग्रहालय, आधुनिक भारत पर एक पुस्तकालय और आधुनिक भारतीय इतिहास में शोध के लिए एक केंद्र।

 इस संस्था के अपने नियमों में संस्था का काम आधुनिक भारत के राष्ट्रवादी नेताओं और किसी भी क्षेत्र में विशिष्टता हासिल करने वाले अन्य प्रमुख भारतीयों के दस्तावेज हासिल करना, उनकी देखभाल करना और उन्हें संरक्षित करना है।

 इससे आधुनिक भारतीय इतिहास के अध्ययन को प्रोत्साहित करने के लिए व्याख्यान और संगोष्ठी आयोजित करने की भी अपेक्षा की गई है।

 इसके साथ ही इस पर आधुनिक भारत, खास तौर से स्वतंत्रता आंदोलन के संदर्भ वाले इतिहास से संबंधित किताबें, पर्चे और अन्य सामग्री रखने का उत्तरदायित्व है।

 इनके अतिरिक्त इसे फेलोशिप देनी हैं और गैरसरकारी संगठनों तथा संघों का रिकॉर्ड भी रखना है।

 चूंकि इसका दायरा आधुनिक भारतीय इतिहास से संबंधित काफी विस्तृत क्षेत्र को समेटना है इसलिए इस संस्थान पर स्वामित्वपूर्ण अधिकार जमाने वाले कुछ लोगों के प्रतिरोध के बावजूद इसने संस्थान के संस्थापकों द्वारा तय किए गए काम को अंजाम दिया है।

 चूंकि संस्थान का मुख्य कार्य आधुनिक भारतीय इतिहास को संभालना है इसलिए इसके पुस्तकालय ने परिश्रमपूर्वक लोगों की पांडुलिपियां, व्यक्तिगत दस्तावेज और सामग्री तथा संस्थाओं से संबंधित दस्तावेज जमा किए हैं।

वामपंथी शिक्षाविदों और नेहरूवादी विचारों वाले कुछ सदस्यों की अदूरदर्शी सोच, बौद्धिक बेईमानी और दबावों के बावजूद इसके पास ऐसे रखवाले रहे हैं जो संस्था के अपने नियमों को लेकर बंधे रहे।

 इसीलिए तथाकथित ‘दक्षिणपंथ’ के विशिष्ट लोगों से संबंधित प्रचुर सामग्री पुस्तकालय में है।

 इनमें राष्ट्रीय स्वयंसेवक संघ के संस्थापक डॉ. हेडगेवार, 1940 में हेडगेवार की जगह सर संघचालक पद संभालने और अगले तीन दशकों तक संस्था का नेतृत्व करने वाले माधव सदाशिव गोलवलकर, हंिदूू महासभा के अध्यक्ष रहे बीएस मुंजे और हंिदूू महासभा के नेता और जनसंघ के संस्थापक डॉ. श्यामाप्रसाद मुखर्जी के व्यक्तिगत कागजात और चिट्ठियां शामिल हैं।

 पुस्तकालय के पास संस्थाओं में अखिल भारतीय हंिदूू महासभा के कागजात भी हैं।

 इसी तरह इस पुस्तकालय में जनसंघ के सह संस्थापक और इसके प्रमुख विचारक दीनदयाल उपाध्याय की प्रकाशित सामग्री भी है।

 पुस्तकालय में उपलब्ध सामग्री के बारे में छपी विवरणिका के कुछ अंश जानने लायक हैं।

पुस्तकालय में 1903 से 1937 के बीच विभिन्न लोगों को मराठी और अंग्रेजी में लिखी गई डॉ. हेडगेवार की 949 चिट्ठियां हैं।

 इन्हें श्री गुरुजी स्मृति-संकलन समिति ने दिया है और ये दस्तावेज उस वक्त डॉ. हेडगेवार की राजनीतिक गतिविधियों और 1918 में होम रूल आंदोलन में उनकी भागीदारी के ख्याल से बहुमूल्य हैं।

 उन्होंने कांग्रेस के नागपुर अधिवेशन में कार्यकर्ता जुटाए थे और 1925 में असहयोग आंदोलन में भागीदारी के लिए वे जेल गए थे।

 डॉ. मुंजे के दस्तावेज में 1926-36 के बीच की उनकी डायरियां और 1936 से पहले विभिन्न लोगों के साथ उनके पत्रचार शामिल हैं जिनमें हंिदूू महासभा के कामकाज से संबंधित काफी सामग्री है।

 डॉ. मुंजे डरबन में महात्मा गांधी के साथ रहते थे, उन्होंने होम रूल आंदोलन में भाग लिया था और हंिदूू महासभा का नेतृत्व भी किया था।

गुरु गोलवलकर पर जो सामग्री उपलब्ध है, उनमें हेडगेवार, जवाहरलाल नेहरू, सरदार पटेल, गोविंद मेनन, बाबा आप्टे और अन्य लोगों के साथ गोलवलकर के पत्रचार शामिल हैं।

 चिट्ठियां मुख्यत: आरएसएस की गतिविधियों और सांगठनिक कार्य के बारे में हैं।

 खास बात यह है कि गोलवलकर के दस्तावेज नई दिल्ली में आरएसएस कार्यालय के प्रभारी ने पुस्तकालय को सौंपे हैं।

 पुस्तकालय के पास डॉ. श्यामा प्रसाद मुखर्जी के 70,000 पृष्ठों वाले दस्तावेज का बड़ा संकलन है।

 इनमें तीन हजार चिट्ठियों के साथ उनके भाषण, लेखन और प्रेस कतरनें हैं।

 इन्हें न्यायमूर्ति रमा प्रसाद मुखर्जी और उमा प्रसाद मुखर्जी ने पुस्तकालय को सौंपा है।

 इनमें डॉ. मुखर्जी का जवाहरलाल नेहरू, सरदार पटेल, सर एम. विश्वेश्वरैया और कई अन्य लोगों के साथ पत्रचार भी शामिल है।

 पुस्तकालय बताता है कि इन दस्तावेज में से काफी कुछ बंगाल विधानसभा, संविधान सभा, हंिदूू महासभा, वैवेल योजना, बंगाल विभाजन, गांधी हत्याकांड और जनसंघ गठन से संबंधित है।

 इनमें 1936-46 के बीच की उनकी डायरियां भी शामिल हैं।

डॉ. मुखर्जी के विशिष्ट जीवन और उनकी उपलब्धियों के कारण आधुनिक भारतीय इतिहास के विद्यार्थियों के लिए ये दस्तावेज काफी बहुमूल्य हैं।

 वे कलकत्ता विश्वविद्यालय के कुलपति बने और बंगाल विधानसभा, संविधान सभा और पहली लोकसभा के सदस्य रहे।

 वे बंगाल में वित्तमंत्री थे और बाद में केंद्रीय उद्योग और आपूर्ति मंत्री थे।

 1950 में नेहरू-लियाकत संधि पर उन्होंने नेहरू मंत्रिमंडल से इस्तीफा दे दिया और भारतीय जनसंघ की स्थापना में लग गए।

 इन तथ्यों के मद्देनजर डॉ. मुखर्जी के जीवन और उनके कार्यो पर एनएमएमएल में लगाई गई प्रदर्शनी पर कुछ लोगों द्वारा उठाया गया विवाद बिल्कुल नासमझी भरा लगता है।

 उपाध्याय ने डॉ. मुखर्जी के साथ मिलकर भारतीय जनसंघ की स्थापना की और पार्टी के पहले महासचिव बने।

 एकात्म मानववाद का उनका मंत्र और अंत्योदय को लेकर उनका विचार भाजपा की नीतियों की आत्मा है और केंद्र की नरेंद्र मोदी सरकार द्वारा लागू किए गए कई सामाजिक-आर्थिक कार्यक्रमों में उनकी छाप देखी जा सकती है।

 इसलिए असली सवाल यह नहीं है कि संघ परिवार इन सीमाओं में अब क्यों दिख रहा है।

 हमें पूछने की जरूरत है कि इस राजनीतिक ‘परिवार’ के सदस्यों को इन वर्षो में इस संस्था से क्यों दूर रखा गया, जबकि उसके विशिष्ट लोगों पर इतनी विषद मूल सामग्री उसके पुस्तकालय के पास थी।

, सौजन्य :- दैनिक जागरण, 19.10.2015, लेखक:- प्रसार भारती के प्रमुख।

