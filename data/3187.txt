आत्म-कल्याण (दैनिक जागरण)।

लोगों के मन में यह जिज्ञासा रहती है कि परिवार में रहते हुए हम आत्म-कल्याण और साधना की बात कैसे करें।

 सच पूछें तो ऐसी बात सिर्फ आपके मन में ही नहीं, लगभग प्रत्येक व्यक्ति के मन में आती है।

 जो व्यक्ति जिस किसी भी मार्ग पर चल रहा है, उसे कभी किसी ने कुछ बताया नहीं कि तुम्हें कैसे और क्यों अपने बारे में भी कुछ सोचना चाहिए।

 अब तक उससे केवल यही कहा गया तुम बड़े लगनशील हो, तुम बहुत लाभ कमा रहे हो, इस व्यापार में तुम बहुत सफल हुए हो और ऐसी टिप्पणियों को सुनने के उपरांत उस व्यक्ति में अहंकार भरता चला जाता है।

 उसके मन में यह अभिमान घर कर लेता है कि मैं सच में बहुत सफल व्यक्ति हो गया हूं।

 यह अहंकार ही उस व्यक्ति को उसके स्वयं के बारे में सोचने का समय नहीं देता है।

 जो व्यक्ति केवल दूसरों की बातें कहता-सुनता रहता हो, वह व्यक्ति कभी भी आत्म-कल्याण की बात नहीं कर सकता।

 हम चाहते हैं कि आत्म-कल्याण के माध्यम से लोग थोड़ा अपने बारे में, अपनी भलाई के बारे में भी सोचें।

 आजकल ऐसे लोग बड़ी संख्या में मिलेंगे जो अपनी भूलों को स्वीकार करने से भागते हैं।

 आध्यात्मिक होने का अर्थ यह कदापि नहीं कि आप गृह त्यागी हो जाओ, अपना घर छोड़ दो, इस संसार से भागकर आप किसी साधना शिविर में बैठ अपनी अलग दुनिया बसा लें।

घर से भागा हुआ कोई पलायनवादी हो सकता है, पर उसे साधक कदापि नहीं माना जा सकता।

 गृहस्थ जीवन तो स्वयं एक साधना है।

 जिस प्रकार कोई किसान खेत में हल चलाता है, बीज बोता है और पैदावार करता है, तो यहां वह किसान भी साधना ही कर रहा है।

 प्रत्येक व्यक्ति ऐसी ही धारणा रखता है कि मेरे बाद मेरे व्यापार आदि का क्या होगा।

 निश्चित रूप से आपके पिताजी भी आपके बारे में यही सोचते होंगे।

 आपके मन में यही आता होगा कि मेरे बाद यह दुनिया कैसे चलेगी।

 लेकिन यह दुनिया चलती है।

 प्राचीन काल से यह दुनिया चलती आ रही है।

 जब आपका गागर आत्म-कल्याण के भाव से, आनंद और आत्मसंतोष से भर जाएगा तब संसार की चेतना से प्रभावित होना शुरू कर देगा।

 इसलिए संसार छोड़ने की बात मत करो, इस संसार में रहो, इसका आनंद भोगो और इस संसार को आगे बढ़ाते हुए आत्म-कल्याण करते रहो।

 आचार्य सुदर्शन , सौजन्य – दैनिक जागरण।

