विश्वसनीयता पर सवाल तर्कों से परे (दैनिक ट्रिब्यून)।

मनोहर सिंह गिल, वर्ष 1997 में मैं देश का मुख्य चुनाव आयुक्त था, तब देश के महालेखाकार ने ईवीएम मशीनों को लेकर चुनाव आयोग की आलोचना की थी।

 इससे पहले साल 1997 में भारत सरकार ने इलैक्ट्रॉनिक्स कॉर्पोरेशन ऑफ इंडिया लिमिटेड (ईसीआईएल) उपक्रम को इलैक्ट्रॉनिक वोटिंग मशीन (ईवीएम) विकसित करने को कहा था।

 बाद में इस परियोजना में भारत इलैक्ट्रॉनिक्स लिमिटेड (बीईएल) को भी शामिल किया गया।

 तत्पश्चात निरोल भारतीय डिजाइन पर आधारित 75 करोड़ रुपए मूल्य की ईवीएम मशीनों का निर्माण किया गया।

 वर्ष 1982 में केरल के 50 पोलिंग बूथों पर इनका उपयोग आरंभिक परीक्षण के तौर पर किया गया।

 लेकिन वहां कई कानूनी पचड़े खड़े हो गए।

 आगे चलकर सिक्किम के कुछ छोटे विधानसभाई क्षेत्रों में इनका परीक्षण किया गया।

 उस वक्त राजनीतिक पार्टियां और चुनाव आयोग, दोनों ही इनको प्रयोग करने की खातिर आगे जोर देने पर न तो इच्छुक थे और न ही कोई दृढ़ता दिखा रहे थे।

यही कारण था कि 1997 में महालेखाकार ने इनके निर्माण पर खर्च हुए पैसे को बर्बादी बताते हुए चुनाव आयोग की आलोचना की थी।

 चुनाव आयोग की, की गई इस बेजा आलोचना को स्वीकार करने को मैं कतई तैयार नहीं था।

 हमने कठिनाइयों के कारणों की पड़ताल नये सिरे से शुरू की और इन पर और आगे काम करने का निर्णय लिया।

 इसके लिए राजस्थान, मध्य प्रदेश और दिल्ली के कुछ चुनाव क्षेत्रों को चुना गया।

 मैं जयपुर गया और ईवीएम मशीन को एक बाजार में रख दिया और आम लोगों को इसे इस्तेमाल करते हुए अपने अनुभव बताने का आह्वान किया।

 मध्य प्रदेश के एक मंत्री ने मुझे टेलीफोन कर कहा कि हम इन मशीनों को गांवों में इस्तेमाल न करें क्योंकि वहां ज्यादातर लोग अनपढ़ या अर्ध-शिक्षित होते हैं।

 मैंने उन्हें बताया कि इन मशीनों का इस्तेमाल अनपढ़ और पढ़े-लिखे दोनों के लिए एक-सा आसान है।

 नवंबर 1997 में तीन राज्यों में हुए उन चुनावों में हमने पहली बार इतने बड़े स्तर पर ईवीएम को काम पर लगाया था।

 यह प्रयोग कामयाब रहा।

 इसके बाद तो हमने राज्य स्तर पर ईवीएम को इस्तेमाल करने पर जोर देना शुरू कर दिया था।

 मुझे दिल्ली विधानसभा चुनाव की याद है कि उस वक्त साहिब सिंह वर्मा मुख्यमंत्री हुआ करते थे।

 भाजपा उसमें बुरी तरह हार गई थी और शीला दीक्षित ने पहली बार उनकी जगह ली थी, लेकिन भाजपा ने एक भी पोलिंग स्टेशन पर घोषित किए नतीजों पर कोई किंतु-परंतु नहीं की थी।

 यह पारदर्शिता का इम्तिहान था, जिस पर मशीनें खरी उतरी थीं।

 फिर क्या था, राजनीतिक दलों ने इन मशीनों की विश्वसनीयता पर भरोसा करना शुरू कर दिया था।

 अब न तो मतदानपत्र-बक्सों के गुम होने का खतरा था, न ही यह डर कि कोई दरार में स्याही उड़ेलकर डाली गई वोटों को खराब कर देगा।

 निरस्त की जाने वाली वोटों की गुंजाइश भी खत्म हो गई थी।

 इसके अलावा तुरत-फुरत मतगणना और दोपहर तक आए निर्णयों का फायदा अलग से।

 ईवीएम के इस्तेमाल ने भारतीय चुनावों में मतगणना के दौरान आमतौर पर होने वाले झगड़ों, दोषारोपण और तनावों को खत्म कर डाला था।

 कागज आधारित चुनावों का आलम यह था कि मतगणना कई-कई दिनों तक चलती थी।

 लगातार मतपत्रों को मिक्स करना, उनके बंडल बनाना और एक-एक की व्यक्तिगत गिनती करनी पड़ती थी, लिहाजा इस कार्य में लगे अधिकारी और कर्मियों को नतीजे घोषित होने से पहले पोलिंग स्टेशन छोड़ने पर पाबंदी थी और उन्हें वहीं रात-दिन रहना पड़ता था।

 मुझसे पहले मुख्य चुनाव आयुक्त रहे टीएन शेषन के वक्त तक भी इस प्रक्रिया में एक हफ्ता लगा करता था।

इस सफलता के बाद हमने सभी राज्यों में इन्हें प्रयोग करने वाले काम में तेजी ला दी।

 एक ही तारीख में एक से ज्यादा राज्यों में होने वाले चुनाव भी इन्हीं की मार्फत करवाए गए।

 यह भी स्वाभाविक है कि हारने वाले पक्ष इनकी विश्वसनयीता को लेकर हो-हल्ला खड़ा कर देते हैं।

 ईवीएम को राष्ट्रीय स्तर पर इस्तेमाल करने से पहले मैंने मान्यता प्राप्त सभी 52 राजनीतिक दलों के प्रतिनिधियों की संयुक्त बैठक आयोजित की थी और उनके दिए गए सुझावों और विचारों को खुले मन से स्वीकार किया था।

 मगर जब इनमें कई बड़ी हस्तियां हार गईं तो उन्होंने शिकायतें करनी शुरू कर दीं।

 इन्हें दो स्तर पर उठाया गया था।

 एक यह कि तकनीकी रूप से इनमें छेड़छाड़ की जा सकती है।

 इस पर मैंने हारे हुए उम्मीदवारों को आमंत्रित किया और उन्हें मशीन बनाने वाले सरकारी उपक्रमों ईसीआईएल और बीईएल के अधिकारियों से रूबरू करवाते हुए सभी शंकाओं को दूर करवाया।

 शिकायत का दूसरा पहलू कानूनी था क्योंकि हारे उम्मीदवारों ने इस बाबत न्यायालय में याचिकाएं दायर की थीं।

 ऐसा ही एक मामला तमिलनाडु की दिवंगत मुख्यमंत्री जयललिता ने मद्रास उच्च न्यायालय में मुख्य न्यायाधीश की अध्यक्षता वाली खंडपीठ के सामने दायर दिया था।

 लंबी बहस के बाद उनका केस खारिज हो गया था।

 बाद वाले सालों में कर्नाटक, दिल्ली और केरल उच्च न्यायालयों में भी ईवीएम के प्रयोग को चुनौती देने वाले मामले दायर किए गए थे।

 अदालतों ने इन पर बृहद विचार-विमर्श करने के बाद इस बात को सुनिश्चित किया है कि कहीं भारतीय मतदाता ईवीएम के जरिए ठगे न जाएं।

आगे चलकर ईवीएम मतदान प्रणाली सही ढंग से जम गई और दुनियाभर के लिए ईर्ष्या का विषय भी बनी।

 मुख्य चुनाव आयुक्त के नाते ईवीएम की खरीददारी हेतु मुझे कनाडा निर्मित मशीनें भी दिखाई गईं।

 मैंने कंपनी प्रतिनिधियों को कहा था कि आपका उत्पाद न सिर्फ अत्यधिक महंगा है बल्कि स्वयं आपके देश के नागरिकों के लिए भी इनका प्रयोग बहुत जटिल है।

 जबकि हमारी मशीनें सस्ती होने के साथ-साथ समझने में बड़ी आसान और टिकाऊ हैं।

 इसका श्रेय ईसीआईएल और बीईएल को जाता है।

 स्वदेश निर्मित ये मशीनें तैनाती के दौरान जहां ऊंचे पर्वतीय इलाकों के अंदरूनी इलाकों तक उबड़-खाबड़ पगडंडियों से होते हुए कुलियों की पीठ पर चढ़कर पहुंचती हैं, वहीं इन्हें रेगिस्तानी क्षेत्रों में ऊंटों की पीठ पर हिचकोले खाने पड़ते हैं, तो जंगली प्रदेशों में नदियों को पार करने हेतु हाथी की सवारी भी मिलती है लेकिन फिर भी ये खराब नहीं होती और इस बात को पूरी दुनिया भी मान गई है।

आज बीस साल हो गए जब नवंबर, 1997 में ईवीएम को पहली बार प्रयोग में लाया गया था।

 तब से लेकर आज तक राज्य विधानसभा और संसदीय चुनावों से लेकर स्थानीय निकायों तक के चुनावों में अनगिनत बार इनका इस्तेमाल किया गया है।

 इनके बटनों से हमने सभी दलों की जीत या हार होती देखी है, और हारने वालों को आदतन शिकायत करते भी पाया है, लेकिन देर-सवेर उनके ये मुगालते गायब हो जाया करते थे, परंतु इन्हें लेकर ताजा विवाद थमने का नाम नहीं ले रहा।

 अगस्त 2009 में भी चुनाव आयुक्त ने सभी दलों और लोगों को यह दिखाने के लिए आमंत्रित किया था कि कैसे ये मशीनें एकदम पारदर्शी प्रणाली पर काम करती हैं और इनमें हेराफेरी नहीं की जा सकती।

 तब कोई चाहकर भी इनमें एक गलती तक नहीं ढूंढ़ पाया था।

मैं फिलहाल इनकी विश्वसनीयता के खिलाफ चलाए जा रहे प्रचार पर हैरान हूं।

 मैंने पाया है कि वर्तमान चुनौती उन्हीं लोगों द्वारा दी जा रही है, जिन्हें उत्तर प्रदेश में भारी पराजय का मुंह देखना पड़ा है।

 कुछ अन्य ऐसे भी हैं जो भावी शहरी निकाय चुनावों में अपनी हार को भांपकर पहले ही हौवा खड़ा कर रहे हैं।

 मेरा मानना है कि देश की चुनाव व्यवस्था में असाधारण सुधार लाने वाली इस प्रणाली के खिलाफ इस तरह के गैरजिम्मेवराना और सतही दूषण लगाना ठीक नहीं है।

 फिर भी हमारा देश एक लोकतंत्र है और अगर कोई सवाल कानूनन और तकनीकी रूप से उठाया जाता है तो चुनाव आयोग को इनका जवाब अवश्य देना चाहिए।

 अगर कोई ठोस सुबूतों सहित यह सिद्ध करना चाहता है कि ईवीएम में तकनीकी छेड़छाड़ करने की गुंजाइश है तो इस पर भी चुनाव आयुक्त का फर्ज है कि वह इस पर संज्ञान लेते हुए उनकी तसल्ली होने तक सहयोग करे।

(लेखक देश के पूर्व मुख्य चुनाव आयुक्त हैं।

), सौजन्य- दैनिक ट्रिब्यून।

