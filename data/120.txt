एक अच्छे कदम के किंतु-परंतु (हिन्दुस्तान)।

मंगलवार की देर शाम राष्ट्र के नाम प्रधानमंत्री के संबोधन के बाद भारतीय अर्थव्यवस्था में हलचल मच गई है।

 यह अस्वाभाविक नहीं है, क्योंकि 500 और 1000 रुपये के नोट को बंद करना कोई मामूली फैसला नहीं है।

 इसका व्यापक असर पड़ेगा।

 सरकार की तरफ से कहा गया है कि इससे काले धन की सामानांतर अर्थव्यवस्था खत्म होगी।

 मगर काले धन की कमर तोड़ने का यह विचार नया नहीं है।

 मोदी सरकार के इस कदम की तारीफ जरूर की जानी चाहिए, मगर इससे पहले मोरारजी देसाई की सरकार ने भी 1000, 5000 और 10,000 रुपये के नोटों को बंद कर दिया था।

 उस समय भी वह कदम काले धन और उस वजह से चल रही समानांतर अर्थव्यवस्था को रोकने के लिए उठाया गया था।

 यह अलग बात है कि तब धनाढ्य लोगों को ही इस परेशानी से जूझना पड़ा था, और आज घर-घर में ऐसे नोटों के रहने की वजह से आम आदमी भी हलकान है।

, इस फैसले का सर्वाधिक असर नगद अर्थव्यवस्था के बड़े कारोबारियों पर होगा।

 यह समझने की बात है कि काला धन हमेशा ‘जमा’ की शक्ल में होता है।

 यानी यह धन लोगों के पास पड़ा रहता है।

 इस धन का इनकम टैक्स में खुलासा नहीं किया जाता।

 भारत में तीन वर्ग हैं, जिनके पास इस तरह की नगदी ज्यादा होती है- एक है रियल एस्टेट यानी जमीन-जायदाद के कारोबारी, दूसरा सोने और आभूषणों के कारोबारी और तीसरा, ऐसे दुकानदार या कारोबारी, जिनका रोजाना दस-बीस लाख का लेन-देन होता है।

 सरकार के इस फैसले के बाद इनके लेन-देन पर काफी असर पड़ेगा।

 मगर इन तीनों में सबसे ज्यादा प्रभावित रियल एस्टेट कारोबारी होंगे, क्योंकि उनके पास अपेक्षाकृत अधिक नगदी होती है।

 इन लोगों की मुश्किल यह भी होगी कि जब सरकार ने छिपे काले धन की घोषणा का विकल्प इन्हें दिया था, तब उन्होंने उसका उचित फायदा नहीं उठाया।

 अब अगर ये बैंक में जाते हैं, तो इनके खातों की जांच हो सकती है और फिर इन्हें अपेक्षाकृत अधिक आयकर देना पड़ेगा।

, सरकार के इस फैसले से वे लोग भी प्रभावित होंगे, जिन्होंने चोरी-छिपे या यूं ही अपने पास नगद पैसा जमा कर रखा है।

 ये अमूमन आम लोग हैं, जैसे कि घर के बड़े-बुजुर्ग, घरेलू कामगार, गांव-घरों की महिलाएं आदि।

 यह रकम आपात स्थिति से निपटने के लिए जमा की जाती है।

 इनकी समस्या का समाधान इस सवाल में छिपा है कि बैंक से लेन-देन करने की उनकी क्षमता कितनी है।

 क्या उनके पास कोई बैंक खाता है।

 या नोट बदलने के लिए ये लोग किस तरह की सुविधा उठा सकते हैं।

 यह ऐसी समस्या है, जिसका समाधान तुरंत निकाले जाने की जरूरत है।

 आजकल छोटी-मोटी जरूरतों के लिए घरों में पांच-सात हजार रुपये रखना सामान्य बात है।

, ऐसे में, सवाल यह है कि अब उनके पैसे का क्या होगा।

 ऐसे लोग संभवत: छोटे-छोटे कारोबारियों के पास जाएं।

 मुमकिन है कि वे सब्जी वाले या खोमचे वालों के पास भी पहुंचें।

 मगर चूंकि इन कारोबारियों का बैंक से लेन-देन होता नहीं या फिर काफी कम होता है, लिहाजा वहां पर उन्हें मुश्किलें आ सकती हैं।

 इसका दूसरा पक्ष इन छोटे कारोबारियों से भी जुड़ा है कि वे या तो इन रुपयों को स्वीकार करें और उसे बैंक में जमा करें या फिर न लें।

 जाहिर है, इससे उनके कारोबार पर भी प्रतिकूल असर पड़ेगा।

, हालांकि अब भी इस सवाल का जवाब साफ नहीं हो सका है कि वाकई इससे काले धन का कारोबार खत्म हो जाएगा।

 काला धन भले ही हमें आयकर से बचाता है, मगर इससे हमारी अर्थव्यवस्था भी चलती है; भले ही इसका खुलासा सरकार के सामने न किया जाए।

 इसका ‘इलेक्शन इंडस्ट्री’ पर असर पडे़गा।

 आगामी विधानसभा चुनावों का ही उदाहरण लें।

 पंजाब, उत्तर प्रदेश जैसे बड़े राज्यों में चुनाव दस्तक दे रहा है।

 चुनाव में काले धन का खेल कोई छिपी बात नहीं है।

 जिन लोगों ने नगद जमा करके रखा होगा, अब उनकी मुश्किलें बढ़ गई हैं, जिस कारण धनाढ्य और अपेक्षाकृत कमजोर, दोनों उम्मीदवार एक समान धरातल पर आ गए हैं।

, यह स्वागतयोग्य है, और हम मान सकते हैं कि अब चुनाव अपेक्षाकृत अधिक निष्पक्ष होगा।

 मगर चुनावों में आर्थिक रूप से कमजोर लोगों को इसी काले धन की वजह से खूब फायदा भी होता है।

 जैसे टेंट वाले, बोर्ड प्रिंट करने वाले या बैनर-पोस्टर बनाने वाले लोगों को।

 इनके छोटे-छोटे आर्थिक क्रिया-कलापों के बंद होने का खामियाजा पूरी अर्थव्यवस्था को उठाना पड़ेगा।

 कहा जाता है कि सकल घरेलू उत्पाद का 20 फीसदी हिस्सा बतौर नगद समानांतर अर्थव्यवस्था के रूप में बाजार में है, और अब सरकार के इस कदम के बाद करीब 10 फीसदी नगदी अर्थव्यवस्था से बाहर हो जाएगी, जो अर्थव्यवस्था को प्रभावित करेगी।

, मगर यही सोचकर हाथ पर हाथ धरकर बैठना उचित नहीं था।

 काले धन के खिलाफ जंग हमें छेड़नी ही थी।

 बहरहाल, अब सवाल यह है कि हमारी अर्थव्यवस्था इस नई परिस्थिति से निपटने को कितनी तैयार है।

 सफेद धन से संचालित अर्थव्यवस्था एकाध दिनों के लिए प्रभावित होगी, लिहाजा इसका देश की अर्थव्यवस्था पर बहुत बड़ा असर नहीं पड़ेगा।

 मगर हां, सटोरियों की गतिविधियां इससे जरूर प्रभावित होंगी।

 यह ऐसी गतिविधि है, जो इस उम्मीद से की जाती है कि भविष्य में उसका फायदा होगा।

 मसलन, रियल एस्टेट में किया जाने वाला निवेश।

 और यही काले धन के सृजन का बड़ा स्रोत है।

 अगर सरकार वाकई इस क्षेत्र में काला धन रोकना चाहती है, तो उसे इसमें अपनी सक्रियता बढ़ानी होगी।

, हालांकि ऐसे कदम देश-दुनिया की तमाम विकासशील या उभरती अर्थव्यवस्थाओं में वक्त-वक्त पर उठाए जाते रहे हैं।

 वहां नगद का प्रयोग ज्यादा होने की वजह से ऐसा होता है, जबकि कैशलेस इकोनॉमी (नगदी-रहित अर्थव्यवस्था) होने के कारण विकसित देश इससे दूर होते हैं।

 दुनिया में इस कदम के अलग-अलग असर रहे हैं, इसलिए यह कहना फिलहाल जल्दबाजी होगी कि अपने देश को यह किन-किन रूपों में प्रभावित करेगा।

 मगर हां, छोटी अवधि में भले ही हमें नुकसान दिखे, लंबी अवधि में यह कदम फायदेमंद ही साबित होगा।

लेखक- मनोज पंत, प्रोफेसर, जवाहर लाल नेहरू विश्वविद्यालय।

(ये लेखक के अपने विचार हैं)।

सौजन्य- हिन्दुस्तान, 10-11-2016।

