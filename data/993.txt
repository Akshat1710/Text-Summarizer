सकारात्मक सोच में समाधान (दैनिक ट्रिब्यून)।

 =": #0000;"सद्भाव की राह।

शंभूनाथ शुक्ल।

जब मैं नोएडा में एक समाचारपत्र कार्यालय में कार्यकारी संपादक बनकर आया तब वहां एक रिपोर्टर हुआ करता था सैयद जैगम इमाम।

 बनारस का रहने वाला वह एकदम भोला-सा था।

 वह किन्हीं वजहों से कुछ लोगों से अप्रसन्न रहता था पर उसने कभी किसी की निंदा मेरे सामने नहीं की।

 हर वक्त प्रसन्न रहता।

एक दिन वह मेरे पास आया और बोला कि सर एक बात कहूं।

 मैंने कहा-हां कहो।

 उसने बताया कि सर हमारे अब्बा एक किस्सा सुनाया करते थे।

 एक राजा को अपने एक दरबारी से बड़ी कुढ़न होती।

 वह सोचता कि इसे फांसी पर चढ़वा दूं।

 एक दिन उसने अपने मंत्री से बुलाकर पूछा कि मंत्री जी मुझे अमुक दरबारी को देखकर ही बड़े बुरे विचार आया करते हैं।

 मन करता है कि इसको सूली पर चढ़वा दूं।

 मंत्री ने कहा कि महाराज कल इसका जवाब दूंगा।

 उसी शाम वह उस दरबारी के घर चोरी-छुपे पहुंचा।

 वह दरबारी अपनी पत्नी से कह रहा था कि मुझे राजा से बहुत चिढ़ है।

 मेरा वश चले तो उसका गला दबा दूं।

 मंत्री ने यह बात सुनी और आकर राजा से कहा कि वह उस दरबारी के बारे में नेक ख्याल सोचें और सारे बुरे विचार त्याग दें।

 उस दिन से राजा ने वैसा ही किया।

जब भी वह दरबारी दरबार में आता तत्काल राजा उसे अपने पास बुलाता और उससे मीठी बातें करता।

 मंत्री ने जब यह देखा तो वह अगले ही रोज उस दरबारी के घर भेष बदल कर गया।

 दरबारी पत्नी को कह रहा है-अरे मैं भी कितना मूर्ख हूं जो राजा मेरी इतनी तारीफ करता है, उसके बारे में मैं बुरे विचार रखता था।

 मुझे तो प्रायश्चित करना पड़ेगा।

 दूसरे दिन मंत्री राजा से मिला और पूछा कि राजा साहब अब आप अपने उस दरबारी के बारे में कैसे ख्याल रखते हैं।

 राजा ने कहा कि अरे वह तो बहुत ही अच्छा आदमी है।

 मुझे लगता है कि उसका रुतबा बढ़ा दूं।

कुछ दिनों बाद जैगम न्यूज चैनल में चला गया और उसने एक उपन्यास लिखा ‘दोजख’, जिसकी भूमिका सुप्रसिद्ध आलोचक नामवर सिंह ने लिखी।

 कुछ दिनों बाद वह मुंबई चला गया और वहां फिल्मों में अपना भविष्य तलाशने लगा।

 अब वह एक सफल फिल्मकार है।

 उसकी नयी फिल्म ‘अलिफ’ ने धूम मचा रखी है।

 आज वह हर क्षेत्र में सफल है।

 मुझे अकसर लगता है कि जैगम की सफलता का राज यही है कि कभी किसी की निंदा या किसी के बारे में कभी बुरा विचार वह अपने मन में नहीं लाया।

 जब भी ऐसा कोई विचार आया, उसने उसे सप्रयास बाहर किया।

जैगम की यह कहानी एक मैसेज देती है कि कभी किसी की निंदा मत करो और न किसी के बारे में बुरे विचार अपने मन में लाओ।

 मानकर चलो कि अगर आप किसी के लिए अच्छा सोचते हो तो अगला भी आपके बारे में अच्छा ही सोचेगा।

 आप पक्का मानो कि सफलता आपके कदम चूमेगी।

 दरअसल यह निंदा पुराण और निंदा रस में आपकी लीनता ही आपसे आपकी क्रियेटिविटी छीन लेती है।

समाज में कई जातियां, उपजातियां और संप्रदाय व समुदाय होते हैं।

 उनमें परस्पर कभी मनमुटाव भी होता है और मतभेद भी।

 लेकिन मतभेद को अगर मनभेद नहीं बनने दिया जाए तो सारी समस्याएं स्वयमेव हल हो जाएंगी।

 अगर बड़ा भाई अपना बड़प्पन दिखाए तो यकीन मानिए कि छोटा भाई भी उसके साथ कभी घात करने की नहीं सोचेगा।

 किसी भी मुद्दे पर विचार अलग-अलग हो सकते हैं पर यह तो किसी निष्कर्ष तक पहुंचने का लोकतांत्रिक रास्ता है।

शायद इसीलिए मुख्य न्यायाधीश न्यायमूर्ति जगदीश सिंह खेहर ने एक पहल की है।

 उन्होंने अयोध्या मसले का एक सर्वमान्य, बातचीत के जरिये हल निकालने के लिए मध्यस्थता करने की पहल की है।

 यह पहल एक लंबित समस्या को शीघ्रातिशीघ्र निपटाने की दिशा में एक सकारात्मक पहल है।

 अगर ऐसा हुआ तो भारत में वह हो जाएगा जो पहले कभी नहीं हुआ।

 अयोध्या का यह विवाद 1853 से लंबित है।

 अदालतें बदलती रहीं और वादी भी पर हल नहीं निकला।

 दरअसल ऐसे मामलों का एकमात्र हल यही है कि हम दूसरे की भावनाओं का ख्याल रखें तो दूसरा शायद हमारी भावनाओं की कद्र करेगा।

शायद जस्टिस जे.एस. खेहर की मध्यस्थता रंग लाए और वाकई अयोध्या विवाद हल हो जाए।

 पंचाट के जरिये हल निकालने का अकेला तरीका यही है कि अगले के प्रति एक सॉफ्ट भाव रखना।

 मुलायमियत का यह भाव भी दूसरे के दिल में अपने प्रतिद्वंद्वी के प्रति नरमी लाएगा और तब ही कोई जटिल से जटिल विवाद भी हल होने में बाधाएं नहीं आने वाली।

 इसलिए हमें ऐसी किसी भी पहल का आगे बढ़कर स्वागत करना चाहिए।

, सौजन्य- दैनिक ट्रिब्यून।

