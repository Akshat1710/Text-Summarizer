फिल्म और आतंकवाद (दैनिक जागरण)।

यह ताजा खुलासा है कि भोजपुरी फिल्मों में भी पाकिस्तानी खुफिया एजेंसी आइएसआइ ने सेंध लगा दी है।

 मुंबई की कहानी नेपाल में दोहराई जा रही है।

 पूर्वी चंपारण के घोड़ासहन में रेलवे ट्रैक पर विस्फोट की साजिश रचने वाले गजेंद्र शर्मा ने एनआइए की पूछताछ में जो राजफाश किए हैं, वह चौंकाने वाले हैं।

 आइएसआइ के इस एजेंट ने दो भोजपुरी फिल्मों में आइएसआइ के पैसे लगाए जाने की जानकारी दी है।

 इनमें एक फिल्म का नाम रफ्तार तथा दूसरी निर्माणाधीन है।

 गजेंद्र भोजपुरी लोक गायक है।

 उसके संबंध नेपाल से भी रहे हैं।

 वह विभिन्न अवसरों पर गायन के लिए नेपाल भी जाता रहा है।

 इसी दौरान उसका संपर्क बीरगंज में बॉलीवुड स्टूडियो के संचालक ब्रजकिशोर गिरी से हुआ।

 ब्रजकिशोर ने गजेंद्र को अपने स्टूडियो में वीडियो एलबम बनाने तथा आइएसआइ के लिए काम करने ऑफर दिया।

 ब्रजकिशोर भोजपुरी फिल्मों का निर्माता है।

 उसने फिल्म रफ्तार में अदाकारी भी की है।

 उसकी दूसरी निर्माणाधीन फिल्म में भी आइएसआइ के पैसे लगाए गए हैं।

 गजेंद्र ने यह राज भी खोला है कि दुबई से नेपाल में आइएसआइ की गतिविधियों का संचालन करने वाले शम्सुल हुदा ने नेपाल में निर्मित कई और भोजपुरी फिल्मों में पैसे लगाए हैं।

 गजेंद्र का कहना है कि वह भोजपुरी फिल्मों में अपना करियर बनाने के उद्देश्य से गिरी के संपर्क में आया और उसे भारतीय ट्रेनों को निशाना बनाने का काम सौंपा गया।

 हाल ही में यह खुफिया रिपोर्ट आई थी कि आतंकी संगठनों ने भारत में अब बम विस्फोट की जगह ट्रेन हादसों को अंजाम देने की साजिश रची है, ताकि बड़े पैमाने पर जान- माल को नुकसान पहुंचे।

 गिरी फिलहाल दो लोगों की हत्या के मामले में जेल में बंद है।

 शम्सुल भी नेपाल की जेल में है।

 संभव है बॉलीवुड की फिल्म इंडस्ट्री जिस प्रकार दाउद के प्रभाव में रही ठीक उसी प्रकार भोजपुरी फिल्मों का भी मामला सामने आए।

 इससे वे चेहरे बेनकाब होंगे, जो पैसे कमाने के लिए किसी भी हद तक चले जाते हैं।

 नेपाल के रास्ते आतंकियों की घुसपैठ की खबरें भी हमेशा चर्चा में रही हैं।

 विभिन्न मौकों पर भारत की खुफिया एजेंसियां अलर्ट जारी करती रही हैं।

 गजेंद्र के खुलासे ने जांच एजेंसियों को राह दिखाई है, जिसपर बिना देर किए अंदर तक जाना होगा।

 देश में जगह-जगह हो रहे ट्रेन हादसे इस संभावना को मजबूती दे रहे हैं कि दुर्घटना छोटी हो या बड़ी, आतंकी साजिश के नजरिए से देखा जाना जरूरी है।

,  स्थानीय संपादकीय : बिहार ।

सौजन्य- दैनिक जागरण।

