सुधारात्मक उपाय जरूरी (दैनिक जागरण)।

राज्य सरकार ने महाजनी एक्ट को समाप्त करने का निर्णय किया है।

 मुख्यमंत्री रघुवर दास ने इस आशय के निर्देश दिए हैं।

 राजस्व, निबंधन एवं भूमि सुधार विभाग ने इस दिशा में काम शुरू कर दिया है।

 एक्ट के समाप्त होने से गांव के गरीब-अनपढ़ लोगों को काफी राहत मिलेगी।

 उन्हें महाजनों के चंगुल से मुक्तिमिलेगी।

 ऐसे भी प्रधानमंत्री मुद्रा योजना की लांचिंग के बाद इसकी आवश्यकता नगण्य हो गई है।

 केंद्र व राज्य सरकार ने लोगों के जीवन स्तर को बेहतर करने के लिए कई योजनाओं की लांचिंग की है।

 इसके बावजूद सुदूर इलाकों के लोग महाजनों के चंगुल में हैं।

 झारखंड में महाजनी प्रथा के खिलाफ लंबा संघर्ष हुआ है।

 झारखंड मुक्ति मोर्चा के अध्यक्ष शिबू सोरेन महाजनी प्रथा के खिलाफ आंदोलन की ही उपज हैं।

 भोले-भाले आदिवासियों और ग्र्रामीणों को महाजन ठगने से बाज नहीं आते।

 वे सादे कागज पर अंगूठा लगाकर उनकी जमीनें गिरवी रखते हैं।

 जागरूकता की कमी होने के कारण लोग इनके चंगुल में एक बार फंसने के बाद निकल नहीं पाते।

 यह भी देखने में आया है कि सूद कई पीढिय़ां चुकाती है।

 हालांकि दूरदराज के इलाकों में बैंकों की सक्रियता ने ऐसे तत्वों को हतोत्साहित किया है लेकिन इसे पूरी तरह समाप्त करने का कदम उठाना स्वागत योग्य है।

 इससे लोगों का शोषण समाप्त होगा और उनका जीवन स्तर बेहतर होगा।

 मुद्रा बैंक की उपयोगिता भी ग्र्रामीणों के लिए है।

 विभिन्न योजनाओं के तहत ग्र्रामीण इलाकों में चल रहे कल्याणकारी कार्यक्रमों से भी लोगों को अवगत कराना पड़ेगा।

 इसके लिए सरकारी तंत्र को और सक्रिय करने की जरूरत है।

 इस दिशा में भी राज्य सरकार प्रयत्न कर रही है।

 पंचायत सचिवालयों का निर्माण इसी प्रक्रिया के तहत हो रहा है ताकि ग्र्राम प्रधान और मुखिया तमाम स्थानीय कार्यों का संपादन करें और प्रखंड विकास पदाधिकारी एवं अन्य कर्मी योजनाओं से लोगों को अवगत कराएं।

 कल्याणकारी कार्यक्रमों को धरातल पर उतारकर लोगों के जीवन स्तर में सुधार लाया जा सकता है।

 खाद्य आपूर्ति विभाग ने भी इस दिशा में कदम उठाते हुए आदिम जनजाति को उसके आवास तक खाद्यान्न पहुंचाने की योजना बनाई है।

 ऐसी योजनाएं बिचौलिया संस्कृति को भी हतोत्साहित करेगी।

 सीधे बैंक खाते में राशि का हस्तांतरण भी इसी मुहिम का हिस्सा है।

 हालांकि जिस रफ्तार से तमाम योजनाओं को लागू करना था उतनी तेजी नहीं दिख रही है।

 इसमें आमलोगों और स्थानीय जनप्रतिनिधियों का सहयोग अपेक्षित है।

 इस दिशा में कामकाज तेज करना होगा तभी लोगों को ज्यादा से ज्यादा सहूलियत मिल सकेगा।

 स्थानीय संपादकीय : झारखंड ।

सौजन्य -दैनिक जागरण, 11-11-2016।

