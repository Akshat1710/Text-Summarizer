अमेरिकी चुनावों का सबक (दैनिक जागरण)।

हाल में संपन्न अमेरिकी राष्ट्रपति चुनाव से दो महत्वपूर्ण तथ्य अवतरित हुए हैं।

 पहला, ‘उदार’ मीडिया और अमेरिकी जनता के बीच बहुत बड़ा वैचारिक मतभेद है।

 दूसरा, स्वयं को उदारवादी और लोकतांत्रिक कहने वालों का सहिष्णु चेहरा बेनकाब हो गया।

 चुनाव अभियान के समय वहां मीडिया के एक बड़े भाग द्वारा निरंतर प्रचारित किया गया कि डोनाल्ड ट्रंप अमेरिकी राष्ट्रपति बनने लायक नहीं हैं और उनका सर्वोच्च पद पर पहुंचना न केवल उनके देश के लिए, बल्कि शेष विश्व के लिए भी खतरनाक होगा।

 गत बुधवार को घोषित हुए चुनाव नतीजों ने इस आकलन को पूरी तरह निरस्त कर दिया और अमेरिकी सत्ता अधिष्ठान के खिलाफ पनप रहे स्थानीय आक्रोश को उजागर कर दिया।

 अमेरिका के 240 वर्ष पुराने लोकतांत्रिक इतिहास में प्रथम महिला राष्ट्रपति बनने का सपना देख रहीं डेमोक्रेट प्रत्याशी हिलेरी क्लिंटन को पराजित कर रिपब्लिकन उम्मीदवार डोनाल्ड ट्रंप अमेरिका के 45वें राष्ट्रपति निर्वाचित हुए हैं।

 हालांकि अगले वर्ष 20 जनवरी को राष्ट्रपति पद की शपथ लेने से पूर्व उन्हें इलेक्टोरल कॉलेज वोटिंग की एक और बाधा पार करनी होगी।

विडंबना देखिए कि परिणाम घोषित होने के बाद ट्रंप के खिलाफ स्वयं को उदारवादी कहने वाले लोगों की बड़ी संख्या सड़कों पर उतर आई और ट्रंप के निर्वाचित होने के विरोध में उग्र प्रदर्शन किया।

 वाशिंगटन, न्यूयॉर्क, शिकागो, फिलाडेल्फिया, बोस्टन, कैलिफोर्निया, कोलोराडो, सिएटल सहित कई शहरों में प्रदर्शनकारियों ने ‘ट्रंप हमारा राष्ट्रपति नहीं’ जैसे नारे लगाए।

 साथ ही ‘महाभियोग चलाओ’ और ‘निर्वाचनमंडल भंग करो’ लिखी तख्तियां भी लहराईं।

 विश्व के सबसे शक्तिशाली लोकतंत्र में यह घटना वहां के उदारवादियों की फासीवादी मनोवृत्ति को स्पष्ट रूप से रेखांकित करती है।

 इसी अमेरिका ने 2008 और 2012 के राष्ट्रपति चुनाव में ऐतिहासिक रूप से एक अश्वेत को दो बार राष्ट्रपति चुना, किंतु उसी जनता ने वर्ष 2016 में जिहादी आतंकवाद और कट्टरता के विरुद्ध मतदान किया।

 ट्रूमैन, कैनेडी, रीगन, ओबामा के शासनकाल में जो उदारवाद की नीति अपनाई गई उसके कारण अमेरिका में न केवल आउटसोर्सिंग, आव्रजन आदि में व्यापक वृद्धि देखी गई, बल्कि एक विशेष वर्ग का गुस्सा भी सामने आया।

 अमेरिकी जनता ने इस बार अपने देश पर थोपी गई छवि के प्रतिकूल जनादेश देकर एक ऐसे व्यक्ति का चुनाव किया है, जिसने कभी सार्वजनिक पद नहीं संभाला है।

 नतीजों से पूर्व अमेरिकी सत्ता-अधिष्ठानों को ट्रंप पर कभी विश्वास नहीं रहा, लेकिन लोगों को भरोसा था कि वह संस्थानों को लोकोन्मुखी बनाएंगे।

रियल एस्टेट कारोबारी के अतिरिक्त डोनाल्ड ट्रंप की छवि एक स्पष्ट संवाद करने वाले व्यक्ति की भी है।

 चुनाव प्रचार के समय ट्रंप ने कहा था कि यदि वह राष्ट्रपति बने तो अमेरिका में आप्रवासी उत्तरी अफ्रीकी और पश्चिम एशियाई देशों के मुसलमानों को प्रवेश की अनुमति नहीं होगी।

 ट्रंप के अनुसार ‘हमें एक दीर्घकालीन रणनीति के तहत इस्लामिक आतंकवाद से निपटने की योजना बनानी चाहिए।

’ जिहाद के प्रति अमेरिकी जनता के आक्रोश को वहां की ‘उदार’ मीडिया नहीं समझ पाई, जो अमेरिकी मुस्लिमों द्वारा न्यूयॉर्क में कार में धमाके की योजना और एक क्लब के बाहर निरपराध पर गोलीबारी के बाद जनित हुई थी।

 2001 में न्यूयॉर्क में 911 के भयावह आतंकी हमले के प्रतीक चिन्ह ग्राउंड जीरो के पास मस्जिद निर्माण के प्रस्ताव को निवर्तमान राष्ट्रपति बराक ओबामा ने समर्थन दिया था, किंतु उस फैसले का अमेरिकी जनता ने कड़ा विरोध किया।

 बावजूद इसके उदारवाद के नाम पर वहां सत्ता अधिष्ठानों और मीडिया ने इस्लामी कट्टरता के प्रति व्याप्त जनभावना की निरंतर अवहेलना की।

 वास्तव में कट्टर इस्लाम और उससे जनित आतंकवाद को लेकर अमेरिकी राष्ट्रपति ओबामा और उनका प्रशासन कभी मुखर नहीं रहा।

 इस्लामी आतंकवाद के विरुद्ध जनआक्रोश आज अमेरिका तक सीमित नहीं है।

जिस जिहादी विचारधारा ने भारतीय उपमहाद्वीप में 800 वर्ष पूर्व जड़ें मजबूत की थीं उसकी विषबेल आज शेष विश्व के अधिकांश भागों तक पहुंच चुकी है।

 सीरिया, इराक और लीबिया में गृहयुद्ध के बाद पलायन करने वाले मुस्लिम शरणार्थियों के प्रति जिन यूरोपीय देशों ने सबसे अधिक उदारता दिखाई थी वे ही कट्टरता और आतंकवाद के शिकार हो रहे हैं।

 यदि भारत में भी इस्लामी कट्टरता हावी हो रही और मजहबी जुनून को बल मिल रहा तो उसका एकमात्र कारण वे सेकुलरिस्ट हैं जो वोट-बैंक के लिए कट्टरपंथ को पोषित करते हैं।

 पश्चिम बंगाल, बिहार और असम में ऐसे कई जिले हैं, जहां बांग्लादेशी घुसपैठ के कारण आबादी का संतुलन पूरी तरह बिगड़ चुका है और अब हिंसक घटनाएं वहां दैनिक दिनचर्या का हिस्सा बन चुकी हैं।

 अमेरिकी चुनाव के परिणामों से न केवल वहां के मीडिया को, बल्कि भारत के स्वघोषित सेकुलर और उदार मीडिया को भी यह सबक लेना चाहिए कि अभिव्यक्ति की आजादी के नाम जनभावना की अनदेखी करना सच से मुंह मोड़ने के समान है।

 भारत में लंबे समय से सेकुलरिज्म की आड़ में कभी जिहादियों तो कभी नक्सलियों के चिंतन का बीड़ा तथाकथित पंथनिरपेक्षक सहित वामपंथी विद्वान उठाते रहे हैं, जिसमें मीडिया के बड़े भाग का साथ मिलता रहता है।

 भोपाल मुठभेड़ में मारे गए आठ आतंकियों के प्रति छद्म-पंथनिरपेक्षकों की सहानुभूति उसकी तार्किक परिणति है।

चीन और पाकिस्तान के प्रति डोनाल्ड ट्रंप की नीति भी भारत के अनुकूल है।

 ट्रंप दोनों देशों को विश्व में एक खतरे के रूप में देखते हैं।

 चीन नहीं चाहता कि उसका पड़ोसी देश आर्थिक, तकनीकी और सामरिक रूप से शक्तिशाली बने।

 इसीलिए वह पाकिस्तान को आर्थिक और सामरिक सहयोग कर भारत के साथ उलझाए रखता है।

 डोनाल्ड ट्रंप के शासनकाल में भारत-अमेरिका रणनीतिक संबंधों के सबसे अधिक मजबूत होने की संभावना है जिसमें रक्षा संबंधों और आतंकवाद रोधी सहयोग पर विशेष बल होगा।

 ट्रंप भारत, प्रधानमंत्री मोदी और हिंदुओं के बड़े प्रशंसक होने की बात कह चुके हैं।

 दोनों देशों के बीच कूटनीतिक और सैन्य सहयोग और मजबूत हो, ट्रंप इसके पक्ष में हैं।

 साथ ही आतंकवाद के गढ़ पाकिस्तान और उसके पोषक चीन पर दबाव बनाने के लिए ट्रंप भारत को एक महत्वपूर्ण और प्रमुख रणनीतिक सहयोगी के रूप में भी देखते हैं।

 भारत में राजनीतिक इच्छाशक्ति से परिपूर्ण केंद्र सरकार का नेतृत्व इस समय दृढ़ और कुशल प्रधानमंत्री नरेंद्र मोदी कर रहे है, जो देश में पूरे साहस के साथ कालेधन, भ्रष्टाचार और सीमापार आतंकवाद के खिलाफ लड़ाई छेड़े हुए हैं।

 अब जब अमेरिका की अगुआई भी स्पष्ट वक्ता नेतृत्व के हाथों में आने वाली है तब आस बंधी है कि विश्व में जिहादी आतंकवाद और उसके समर्थकों से लड़ने के लिए दो बड़ी लोकतांत्रिक शक्तियां अवश्य एकजुट होंगी।

 लेखक बलबीर पुंज, भाजपा के राज्यसभा सदस्य रहे हैं ।

सौजन्य – दैनिक जागरण।

