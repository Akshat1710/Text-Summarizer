संकट के समय संकीर्ण नजरिया (दैनिक जागरण )।

पल भर के अंतराल से दुनिया एक नए कालखंड और भावभूमि में पहुंच गई, लेकिन ऐसा होने से यानी नए साल के आगमन मात्र से हालात नहीं बदलते, इसे साबित किया पिछले चार-पांच दिन की देश-दुनिया की घटनाओं ने और उन पर आम और खास लोगों की प्रतिक्रियाओं ने।

 पठानकोट में वायु सेना के सामरिक महत्व के ठिकाने पर आतंकी हमला हर लिहाज से आघातकारी है।

 यह हमला इतना लंबा खिंचेगा, इसका आभास किसी को नहीं था।

 इसके बावजूद नहीं था कि जम्मू-कश्मीर में कई बार आतंकियों से पांच-छह दिन तक मुठभेड़ जारी रहने की खबरों से हम अवगत होते रहे हैं।

 पठानकोट में आतंकियों का खात्मा किए जाने में देरी से बेचैनी बढ़ना और सवाल उठना स्वाभाविक हैं, लेकिन हमेशा की तरह एक बार फिर राजनीतिक दलों, उनके समर्थकों और आम लोगों की प्रतिक्रियाओं और मीडिया के एक हिस्से के व्यवहार में अपरिपक्वता की झलक देखना दुखद है।

 इस अपरिपक्वता का प्रदर्शन सोशल मीडिया में कुछ ज्यादा ही किया गया।

 किसी भी समाज और देश में रातोंरात कुछ नहीं बदलता और यदि कोई चीज तेजी से बदलती भी है तो वह है लोगों की सोच।

 पठानकोट में आतंकी हमलों में जैसे ही आतंकी संगठन जैशे मोहम्मद का हाथ होने की बात सामने आई वैसे ही कुछ लोगों को कंधार कांड की याद आ गई।

, 1999 में जब इंडियन एयरलाइंस के विमान को अपहृत कर कंधार ले जाया गया था तब इस विमान में सवार यात्रियों को बचाने के लिए जिन आतंकियों को रिहा करना पड़ा था उनमें जैशे मोहम्मद का सरगना मसूद अजहर भी था।

 पाकिस्तान ने उसके खिलाफ कभी कार्रवाई नहीं की और भारत की ओर से भी यह मांग प्रबलता से नहीं की गई कि उसे उसके हवाले किया जाए।

 यह तय है कि यदि ऐसी कोई मांग की भी जाती तो पाकिस्तान उस पर ध्यान देने वाला नहीं था।

 बावजूद इसके सोशल मीडिया में सक्रिय तमाम भारतीय इस नतीजे पर पहुंच गए कि पठानकोट में आतंकी हमला कंधार कांड के समय भाजपा की ओर से की गई गलती का कुफल है।

 यहां तक तो गनीमत थी।

 इसके बाद यह अभियान छिड़ा कि राष्ट्रीय सुरक्षा सलाहकार अजीत डोभाल को बर्खास्त किया जाए।

 इस अभियान में विरोधी दलों के समर्थकों की भागीदारी साफ दिखी।

 यह कहना कठिन है कि ये समर्थक आतंकी हमले से क्षुब्ध अधिक थे या फिर आतंकी हमला रोक पाने में नाकामी से खुश ज्यादा थे।

 प्रधानमंत्री की लाहौर यात्र से वापसी के नौ दिन के अंदर पाकिस्तानी आतंकियों की ओर से पठानकोट में धावा बोलने से मोदी सरकार की पाकिस्तान नीति का उपहास उड़ाना और खुद नरेंद्र मोदी को कठघरे में खड़ा करना तो समझ आया, लेकिन राष्ट्रीय सुरक्षा सलाहकार की बर्खास्तगी की मांग अपरिपक्वता की पराकाष्ठा ही थी।

 ऐसा किसी देश में नहीं होता, लेकिन भारत में हुआ और इस पर सिर्फ शर्मिदा ही हुआ जा सकता है।

 यह ठीक है कि इस अपरिपक्व सोच का प्रदर्शन सोशल मीडिया के स्तर पर ही किया गया, लेकिन इसकी अनदेखी नहीं की जा सकती कि इस सोच को विरोधी दलों के कई नेता भी हवा देते दिखे।

, दिल्ली सरकार के मंत्री कपिल मिश्र की यह बेढब प्रतिक्रिया देखें-हम हमदर्दी खोज रहे थे लाहौर वाले गैरों में देश की पगड़ी जाकर रख दी नवाज शरीफ के पैरों में।

 दो बार के मुख्यमंत्री, कांग्रेस के महासचिव और राज्यसभा सदस्य दिग्विजय सिंह ने किसी और के इस संदेश को उपयुक्त समझते हुए सबसे साझा करना जरूरी समझा-नवाज शरीफ ने नातिन की शादी की मिठाइयां भेजी हैं पठानकोट के रास्ते. भक्तों के भाइयों के हाथ.।

 ये चंद प्रतिक्रियाएं उदाहरण भर हैं, लेकिन इनसे अच्छी तरह समझा जा सकता है कि अपने देश में गंभीर मसलों पर भी राष्ट्रीय विमर्श का स्तर कितना छिछला और क्षुद्र हो जाता है।

 ऐसी क्षुद्रता का बचाव केवल ऐसे ही तर्क से किया जा सकता है कि अपने देश में विपक्ष में रहते समय सारे दल इसी तरह सरकारों को कोसते हैं और उसकी खिल्ली उड़ाते हैं।

 इस तर्क को निराधार नहीं कहा जा सकता, लेकिन आखिर ऐसे तर्को की आड़ में कब तक संजीदगी का परिचय देने से इंकार किया जाता रहेगा।

, संभवत: सभी इस तथ्य से परिचित हैं कि मुंबई में आतंकी हमले के दौरान टीवी चैनलों के सीधे प्रसारण का लाभ आतंकियों और उनके आकाओं ने उठाया था।

 उसके बाद से टीवी चैनल आम तौर पर सीधे प्रसारण से बचते हैं, लेकिन अभी भी वे उतने संजीदा नहीं हो पाए हैं जितना कि उन्हें हो जाना चाहिए था।

 वे खुद ही सूत्रों के हवाले से तरह-तरह की अपुष्ट जानकारी देते हैं और फिर यह सवाल भी उठाते हैं कि आखिर सरकार की ओर से सूचनाएं मुहैया कराने का कोई ठोस तंत्र क्यों नहीं विकसित किया गया।

 नि:संदेह सरकार को ऐसा कोई तंत्र विकसित करना चाहिए, लेकिन वे इससे अनजान नहीं हो सकते कि अन्य देशों और खासकर यूरोप-अमेरिका में समाचार माध्यम आतंकी हमलों के दौरान किस तरह व्यवहार करते हैं।

 अभी हाल में पेरिस में आतंकी हमलों के समय सरकार की ओर से पहली प्रेस कांफ्रेस तब की गई जब सारे आतंकी मार गिराए गए।

 भारत में कुछ लोग चाह रहे थे कि सरकार की ओर से हर घंटे यह बताया जाए कि पठानकोट के एयरबेस में क्या हो रहा है।

 यह सही है कि पठानकोट में आतंकियों की घुसपैठ से लेकर उनके खात्मे में देरी को लेकर सरकार को बहुत से सवालों के जवाब देने हैं, लेकिन इस अपेक्षा का कोई मतलब नहीं कि उसकी ओर से पल-पल की जानकारी दी जाए।

 मीडिया के एक हिस्से के रवैये पर विचार करते समय इस पर भी ध्यान देना होगा कि अंतरराष्ट्रीय मीडिया ने पठानकोट में आतंकी हमले को किस तरह देखा।

 चूंकि बीबीसी के लिए आतंकी सदैव चरमपंथी ही होते हैं इसलिए उसने इस बार भी उन्हें चरमपंथी ही बताया, लेकिन न्यूयार्क टाइम्स की ओर से तंग नजरिये का प्रदर्शन का चौंकाने वाला रहा।

 उसने पठानकोट में घुसे आतंकियों को केवल बंदूकधारी कह कर संबोधित किया।

 न्यूयार्क टाइम्स के तंग नजरिये के पीछे उसका अपना कोई स्वार्थ होगा, लेकिन देश के अपने लोग किस कारण संकीर्णता से लैस हो रहे हैं।

,  ।

सौजन्य :- दैनिक जागरण ,5.01.2015, राजीव सचान।

