सरकारी खर्च से चुनाव रोक देगा काला धन।

 (बिजनेस स्टैंडर्ड)।

अगर हम सियासी भ्रष्टाचार पर लगाम लगा पाने में सफल रहे तो यह हमारे लोकतंत्र और कानून-व्यवस्था दोनों के लिए भारी बदलाव लेकर आएगा।

 बता रहे हैं नितिन देसाई।

सरकार की तरफ से चलाए गए नोटबंंदी के व्यापक अभियान के चलते नकदी लेनदेन में बड़ा गतिरोध देखने को मिला है।

 इसके चलते निर्दोष लोगों को हो रही परेशानी को कम करना अब इस कवायद के केंद्र में है।

 यह भी आशंका है कि बड़े नोटों को बंद करने के बाद भी काले धन की एक सीमित मात्रा को ही चोट पहुंचेगी क्योंकि काला धन अधिकांशत: बेनामी संपत्ति और अघोषित गहनों या विदेशी संपत्ति के रूप में छिपा होता है।

इसका बड़ा असर भविष्य के नकदी प्रवाह पर देखने को मिल सकता है।

 नकदी लेनदेन में व्यवधान से सभी गैरकानूनी गतिविधियों पर असर पड़ेगा।

 यहां तक कि कर ढांचे या लोगों की निगाह से बचकर रहने की चाहत रखने वाले कुछ कानूनी लेनदेन भी इसकी जद में आएंगे।

 इस व्यवधान का इस्तेमाल लंबी अवधि की नीति और संस्थागत बदलावों के लिए किया जाना चाहिए ताकि आगे चलकर फिर से काले धन का सृजन न हो सके।

चुनावों के दौरान उम्मीदवारों और राजनीतिक दलों के लिए पैसे का इंतजाम इसी तरह का एक क्षेत्र है।

 जब संयुक्त प्रगतिशील गठबंधन ने सत्ता संभाली थी तब भी इस विषय पर चर्चा हुई थी।

 एक बार फिर दशक पुराने ये सवाल और सुझाव सामने आने लगे हैं।

 फर्क बस इतना है कि राजनीतिक दल इस बार नोटबंदी की मार झेल चुके हैं लिहाजा वे बड़े बदलावों को स्वीकार करने के लिए काफी हद तक तैयार हो सकती हैं।

 कुछ समय से चुनावों के दौरान दलों और उम्मीदवारों के लिए धन का इंतजाम सरकारी कोष से किए जाने के प्रस्ताव पर चर्चा शुरू हुई है।

 लेकिन नागरिकों और करदाताओं का एक बड़ा तबका शायद ही इसके तैयार होगा।

 उनका मानना है कि अधिकांश दल तो किसी न किसी परिवार की निजी जागीर बन चुके हैं और वे आम लोगों के साथ ही अघोषित आय वाले लोगों से भी फंड लेते रहते हैं।

 परिवारों के नियंत्रण वाले राजनीतिक दलों की तादाद तेजी से बढ़ रही है और उनमें ताकत का सबसे बड़ा स्रोत धन के ऊपर नियंत्रण ही होता है।

 इन एकाधिकारवादी पार्टियों में पार्टी फंड का स्रोत और इस्तेमाल काफी हद तक धुंधला होता है।

 न केवल आम जनता और नियामक संगठनों बल्कि पार्टी सदस्यों को भी पार्टी फंड के बारे में खास जानकारी नहीं होती है।

 पार्टी फंड का अधिकांश हिस्सा गोपनीय अंशदान के रूप में आता है।

 लोग मनचाहे लाभ, नियुक्ति, अनुबंध पाने या अनुकूल नीतियों की उम्मीद में दलों को यह चंदा देते हैं।

 यहां तक कि दलों को मिलने वाला चंदा कभी-कभी उगाही की शक्ल में भी होता है।

 इसका स्याह पक्ष यह है कि इसके एवज में ये दल आपराधिक गतिविधियों के प्रति आंखें भी बंद कर लेते हैं।

ऐसा नहीं है कि केवल पारिवारिक नियंत्रण वाले दलों में ही फंडिंग को लेकर इस तरह की दुर्गंध पाई जाती है।

 आप चुनाव प्रक्रिया के दौरान होने वाले खर्च पर ही गौर करें।

 संशोधित नियमों के मुताबिक एक उम्मीदवार को लोकसभा चुनाव के दौरान 4 करोड़ रुपये खर्च करने की छूट है जो कि अपने आप में हास्यास्पद है।

 चुनाव आयोग के आंकड़ों की ही मानें तो 2014 के आम चुनाव में एक मतदाता पर प्रशासनिक लागत ही 40 रुपये से अधिक आई थी।

 उस चुनावी वर्ष में देश की बड़ी पार्टियों (भाजपा, कांग्रेस, बसपा, राकांपा, माकपा, भाकपा) ने 1,897 करोड़ रुपये खर्च किए थे।

 जानकार लोगों का कहना है कि 2014 के लोकसभा चुनाव में 30 हजार करोड़ रुपये खर्च हुए थे।

 इनमें से 1,130 करोड़ रुपये अज्ञात स्रोतों से आए थे।

 कहा जा सकता है कि चुनावी खर्च पर लगाम लगाने की पूरी कवायद ही एक तमाशा है।

 उम्मीदवारों या दलों की सरकारी फंडिंग के लिए चुनावी खर्च पर लगाम के लिए अधिक भरोसेमंद कानून और अधिक सख्त निगरानी प्रणाली की जरूरत है।

 इसके साथ ही राजनीतिक दलों की कार्यप्रणाली में आमूलचूल सुधार भी लाने होंगे।

 सरकारी चुनाव फंड का लाभ केवल उन्हीं दलों को मिलना चाहिए जो अंदरूनी लोकतंत्र का पालन करते हैं और अपनी कमाई एवं खर्च में भी पूरी पारदर्शिता बरतते हैं।

वैसे लोकतांत्रिक देशों में दलों और उम्मीदवारों के लिए सरकारी फंड की व्यवस्था काफी आम है।

 आंकड़ों के मुताबिक, 130 देश अपने राजनीतिक दलों को सीधे सरकारी फंड से पैसे देते हैं।

 अधिकांश देशों में फंड उस समय भी मिलता है जब चुनाव आसन्न न हों।

 हालांकि कुछ देशों में केवल चुनावों के दौरान ही फंड दिया जाता है।

 आम तौर पर फंडिंग उम्मीदवारों के बजाय सीधे दलों को की जाती है।

 वैसे अमेरिका जैसे अध्यक्षीय चुनाव प्रणाली वाले देशों में इस तरह का विभेद कर पाना थोड़ा मुश्किल हो जाता है।

 संसदीय प्रणाली वाले देश कनाडा में तो उम्मीदवार को निजी स्तर पर चुनाव सब्सिडी मिलती ही है, इसके अलावा राष्ट्रीय दलों को भी यह सुविधा मिलती है।

 भारत में चुनाव के लिए सार्वजनिक कोष से धन मिलने के लिए मानकों को इस तरह से बनाना होगा कि वह किसी भी नागरिक के चुनाव में खड़े हो सकने के अधिकार के अनुकूल हो।

 लेकिन इसके साथ ही चुनाव लडऩे या जनसमर्थन जुटाने के लिए अलग पार्टी बनाने के फर्जी तरीकों पर भी रोक लगाने वाले उपाय करने होंगे।

 राजनीतिक दलों को अपने नियमित सांगठनिक उद्देश्यों के लिए तो धन की व्यवस्था अपने समर्थकों और सदस्यों से ही करनी चाहिए।

 सरकारी फंड का इस्तेमाल चुनाव लडऩे के भारी-भरकम खर्च की पूर्ति के लिए ही किया जाना चाहिए।

अगर 11 साल पुराने प्रस्तावों की बात करें तो दो हिस्सों वाली चुनाव फंडिंग प्रणाली पर विचार किया जा सकता है।

 पहले हिस्से में मान्यता-प्राप्त दलों को फंड से एक निश्चित राशि दी जाएगी।

 इस राशि का निर्धारण इस आधार पर होगा कि पिछले चुनाव में किसी दल ने जीती और जमानत बचा ली गई सीटों पर कितने फीसदी मत हासिल किए थे।

 लेकिन उन सीटों पर मिले मतों को इस आंकड़े में शामिल नहीं किया जाएगा जहां उस पार्टी के उम्मीदवारों की जमानत जब्त हो गई थी।

 दूसरे हिस्से की फंडिंग सीधे उन उम्मीदवारों को की जाएगी जो अपनी जमानत बचाने में सफल रहे हैं।

चुनाव की सरकारी फंडिंग का यह मतलब नहीं है कि पारदर्शी तरीके से होने वाली निजी फंडिंग पर कोई रोक होगी।

 कारोबारी संगठनों या मजदूर संगठनों की तरफ से होने वाली फंडिंग पर नियामक और मीडिया की कड़ी नजर रहेगी जिससे मतदाताओं को इन स्रोतों से होने वाली फंडिंग की विश्वसनीयता की परख मिलती रहेगी।

अब सवाल यह उठता है कि इस बदलाव को किस तरह से लागू किया जाए।

 अगर इसे संसद पर छोड़ा जाता है तो राष्ट्रीय और क्षेत्रीय दलों के विरोधाभासी हितों और दलीय पदानुक्रम के झगड़े में फंसकर उलझ सकता है।

 ऐसे में पूर्व मुख्य चुनाव आयुक्तों की एक समिति को चुनावी फंडिंग की कार्यप्रणाली और मानकों के निर्धारण का जिम्मा दिया जा सकता है।

 यह समिति सुनिश्चित करेगी कि फंड हासिल करने वाले दल लोकतांत्रिक प्रक्रिया अपनाने और लेनदेन में पारदर्शिता कायम रखें।

अगर सियासी भ्रष्टाचार पर लगाम लगा पाने में हम सफल रहे तो यह हमारे लोकतंत्र और कानून-व्यवस्था दोनों के लिए भारी बदलाव लेकर आएगा क्योंकि फिर नेताओं और अपराधियों का गठजोड़ टूट जाएगा।

 अर्थव्यवस्था को भी खराब नीतिगत विचलन से राहत मिलने के चलते लाभ होगा।

 इससे न केवल शीर्ष प्रशासनिक स्तर पर होने वाले भ्रष्टाचार में कमी आएगी बल्कि विवेकाधीन शक्तियां कम होने से काले धन के सृजन पर भी रोक लगेगी।

 ऐसे में हम उम्मीद करते हैं कि प्रधानमंत्री का अगला नारा स्वच्छ चुनाव होगा और 2019 का चुनाव इसके निशाने पर होगा।

– नितिन देसाई।

सौजन्य- बिजनेस स्टैंडर्ड।

