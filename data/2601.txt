ईमानदार अफसरों की चिंता (दैनिक जागरण)।

पूर्व कोयला सचिव एचसी गुप्ता के मामले ने ईमानदार अधिकारियों को संरक्षण प्रदान करने के मसले पर एक बड़ी बहस को जन्म दिया है।

 कई लोगों ने भ्रष्टाचार रोकथाम अधिनियम, 1988 में संशोधन की मांग करते हुए चीजें दुरुस्त करने की वकालत की है ताकि निर्णय लेने की प्रक्रिया के संदर्भ में एक अच्छा माहौल उपलब्ध कराया जा सके।

 दूसरी ओर टीएसआर सुब्रमण्यम और आरके राघवन ने इसी अधिनियम के उपबंध 13 (1)(डी) (तीन) के पक्ष में विचार व्यक्त किए हैं।

 यह उपबंध ऐसे किसी कृत्य को आपराधिक कदाचरण बनाता है जब किसी लोकसेवक ने किसी जनहित के बिना किसी अन्य के लिए कोई कीमती चीज अथवा धन संबंधी लाभ हासिल किया हो।

 सुब्रमण्यम और राघवन के विचारों का केंद्रीय बिंदु यह है कि यह उपबंध ऐसे लोकसेवकों पर अंकुश रखने के लिए आवश्यक है जो अपने राजनीतिक आकाओं के इशारे पर चलने को उत्सुक हों और नीतिगत भ्रष्टाचार का हिस्सा बनने के लिए तैयार रहते हों-भले ही ऐसे लोकसेवक अपने लिए कोई लाभ न चाहते हों।

 इस उपबंध (जो कि न्यायिक समीक्षा के अधीन है) के विवरण में जाए बिना मैं यह स्पष्ट करना चाहूंगा कि क्यों मैं इसे एक कमजोर दलील मानता हूं।

, सबसे पहले हमें यह याद रखना होगा कि भ्रष्टाचार निरोधक अधिनियम (1988) दरअसल 1987 में स्वीडिश रेडियो पर बोफोर्स तोप घोटाले की खबर प्रसारित होने की पृष्ठभूमि में बना था।

 यह समझा जा सकता है कि इस कानून का निर्माण आवेश भरे माहौल में किया गया था।

 जब भावनाएं उफना रही हों तब तार्किक ढंग से प्रतिक्रिया व्यक्त करना मुश्किल होता है।

 परिणाम यह हुआ कि एक गैरजरूरी उपबंध इस कानून का हिस्सा बन गया।

 यह एक अवरोध के रूप में सामने आया और अपने प्रभाव में बेहद कठोर साबित हुआ।

 इस पर किसी ने ध्यान देने की जरूरत नहीं समझी कि यह उपबंध असंवैधानिक है।

 अगर ऐसा किया गया होता तो इस उपबंध को बहुत पहले अदालतों द्वारा ‘अधिकार से बाहर’ ठहरा दिया जाता।

 यह उपबंध आपराधिक न्यायशास्त्र के इस बुनियादी सिद्धांत के खिलाफ है कि अपराध का इरादा और अपराधी के दोषी मन (गिल्टी माइंड) का सिद्ध होना एक अपराध को स्थापित करने की बुनियादी जरूरत है।

, दूसरे, भ्रष्टाचार से निपटने का मामला कहीं अधिक जटिल है और जड़ों की अनदेखी कर केवल भ्रष्टाचार के लक्षणों की ओर देखना हमें कहीं नहीं ले जाएगा।

 मामले को सही तरह समझने के लिए हमें सबसे पहले यह जांच-पड़ताल करनी होगी कि भ्रष्टाचार कैसे होता है।

 किसी भ्रष्ट गतिविधि में लिप्त होने के जो तौर-तरीके हैं उनमें या तो बलपूर्वक भ्रष्टाचार किया जाता है या फिर कपट के जरिये।

 ड्राइविंग लाइसेंस, गन लाइसेंस, जाति और आय प्रमाणपत्र आदि देने के लिए ली जाने वाली रिश्वत बलपूर्वक भ्रष्टाचार के दायरे में आती है।

 इनमें रिश्वत देने वाला घूस देने के लिए मजबूर होता है।

 कपटपूर्ण भ्रष्टाचार, जैसे कम टैक्स आकलन, ऊंचे दर पर टेंडर जारी करना आदि, में रिश्वत देने वाले और लेने वाले, दोनों की साठगांठ होती है।

 क्या हम किसी ऐसे अधिकारी की कल्पना कर सकते हैं जो कपटी भ्रष्टाचार में शामिल हो और जिसका अपना कोई वित्तीय या अन्य हित न हो और इसके बावजूद वह किसी संत के रूप में किसी अन्य को फायदा पहुंचाने वाला कार्य करे।

 सिस्टम में काम करने वाला कोई भी व्यक्ति यह बता सकता है कि यह लगभग असंभव बात है।

 तीसरे, कई ऐसे मामले होते हैं जिनमें निचली अदालत का फैसला ऊपरी अदालतों में पलट जाता है।

 अगर मामला संपत्ति संबंधी हो तो निश्चित ही निचली अदालत का फैसला किसी अपात्र व्यक्ति को लाभ पहुंचाने वाला होगा।

 क्या ऐसे मामलों में भ्रष्टाचार निरोधक अधिनियम के उपबंध 13(1) (डी) (3) को लागू किया जा सकता है।

 ध्यान रहे कि इसी अधिनियम के सेक्शन 2(सी)(4) में एक जज को लोकसेवक के रूप में परिभाषित किया गया है।

, दरअसल वे ही लोग फैसले करने में गलतियां करते हैं जो देश की चुनौतियों और समस्याओं का सामना करने के लिए समाधान खोजने की कोशिश करते हैं।

 हमें उन ईमानदार अधिकारियों की सुरक्षा अवश्य करनी चाहिए जो हमेशा सजग रहते हैं और देश के विकास के लिए निर्णय लेते समय अनजाने में गलती कर बैठते हैं।

 फैसले में त्रुटि को जांचने-परखने के लिए देश में प्रशासनिक और न्यायिक, दोनों तरह की स्थापित प्रक्रियाएं हैं।

 यदि हम अधिकारियों द्वारा कोई आर्थिक या अन्य कोई लाभ प्राप्त किए जाने के बिना ही उनके फैसलों में आपराधिक कोण खोजेंगे तो हम सिर्फ ईमानदार लोकसेवकों को हतोत्साहित ही करेंगे।

 यदि हम गवर्नेस की ऐसी प्रणाली को अपनाते हैं जहां नीति निर्माता किसी भी कीमत पर जोखिम से बचना चाहते हैं तब वहां किसी भी स्तर पर विकास के लिए कोई नया कार्यक्रम या विचार उत्पन्न ही नहीं हो पाएगा।

 चौथा, वर्तमान समय में ईमानदार और मेहनती अधिकारियों-कर्मचारियों को पुरस्कृत करने के लिए देश में कोई स्पष्ट प्रणाली नहीं है।

 कम से कम हम उनके लिए एक हितकारी वातावरण मुहैया तो करा ही सकते हैं जहां वे समाज के उत्थान के लिए बिना किसी भय के काम कर सकें।

 पांचवां, भ्रष्टाचार निरोधक कानून एक चौथाई सदी से अधिक समय से अस्तित्व में है।

 क्या इसने भ्रष्टाचार के मामलों की संख्या को कम करने में सफलता पाई।

 भ्रष्टाचार के गंभीर होते हालात को देखते हुए लोग प्रतिक्रियास्वरूप हमेशा कड़े कानून बनाने की मांग करते हैं।

 भ्रष्टाचार के मामलों को तत्परता से पकड़ना और भ्रष्ट अधिकारियों को तेजी से सजा दिलाना सबसे महत्वपूर्ण बात है।

, छठे, केवल चोर को पकड़ने की कोशिश करने से देश को भ्रष्टाचार के कैंसर से मुक्ति नहीं मिलेगी।

 हमें भ्रष्टाचार के बुनियादी कारणों पर विचार करना होगा और उनका निवारण करना होगा।

 राजनीतिक दलों की फंडिंग समेत चुनाव सुधार, संरक्षण के नेटवर्क की समाप्ति, सेवानिवृत्ति के बाद लोकसेवकों के चयन के लिए पारदर्शी प्रक्रिया आदि कदम भ्रष्टाचार की रोकथाम में काफी मददगार साबित हो सकते हैं।

 अंत में एक उल्लेखनीय बात यह है कि इस बहस में अपनी बात रखने वाले सभी लोगों ने एचसी गुप्ता की व्यक्तिगत ईमानदारी की बात कही है।

 मौजूदा स्वर ईमानदार अधिकारियों के संरक्षण के लिए हैं, न कि भ्रष्ट अधिकारियों को बचाने के लिए।

 अगर हम एक ऐसा माहौल बना सकें जिसमें जबरदस्ती वाले और कपटपूर्ण भ्रष्टाचार, दोनों से प्रभावशाली रूप से निपटा जा सके तो हमें आभासी भ्रष्टाचार के काल्पनिक मुद्दे से नहीं निपटना पड़ेगा।

 सेक्शन 13 (1) (डी) (3) को जल्दी से जल्दी संशोधित किया जाना चाहिए।

 ईमानदार अधिकारियों को कठघरे में खड़ा करने से भ्रष्टाचार नहीं रुकेगा, बल्कि भ्रष्ट अधिकारियों को पकड़ने से यह जरूर रुकेगा।

लेखक :- अमित मोहन (वरिष्ठ आइएएस अधिकारी हैं और यह उनके निजी विचार हैं)।

सौजन्य :- दैनिक जागरण, 14-09-2016।

