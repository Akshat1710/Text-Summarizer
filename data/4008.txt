पढ़ी-लिखी पंचायत (अमर उजाला)।

(लोकतांत्रिक व्यवस्था में पंचायत पहली कड़ी है और इसमें यदि पढ़े-लिखे और जिम्मेदार लोग प्रतिनिधि के रूप में चुने जाएंगे, तो इससे लोकतंत्र को ही मजबूती मिलेगी।

)।

सर्वोच्च न्यायालय ने हरियाणा में पंचायत चुनाव लड़ने के लिए शैक्षणिक योग्यता और शौचालय की अनिवार्यता को वैध करार दिया है, जिससे पंचायती राज संस्थाओं को सशक्त बनाने के मूल उद्देश्य को ही मजबूती मिलेगी।

 हरियाणा विधानसभा ने राज्य के पंचायती राज अधिनियम में संशोधन करते हुए इसमें सामान्य, महिला और दलित वर्ग के लिए दसवीं, आठवीं और पांचवीं तक की शिक्षा को अनिवार्य करने के साथ ही यह भी तय किया था कि जिन लोगों के बिजली बिल और सहकारी समितियों के बैंक कर्ज बकाए हैं, वे चुनाव नहीं लड़ सकेंगे।

 हालांकि यह भी सच है कि लोकसभा और विधानसभा चुनाव लड़ने के लिए अब तक किसी तरह की शैक्षणिक योग्यता अनिवार्य नहीं की गई है, ऐसे में पंचायत चुनाव के लिए ऐसी अनिवार्यता की व्यावहारिकता को लेकर सवाल भी उठते हैं।

, दरअसल हरियाणा से पहले राजस्थान की सरकार ने पंचायत चुनाव के लिए शैक्षणिक योग्यता और शौचालय की अनिवार्यता लागू करने की पहल की और तब पूर्व चुनाव आयुक्त जे एम लिंगदोह और एस वाई कुरैशी तथा सामाजिक कार्यकर्ता अरुणा राय ने इसका विरोध करते हुए तर्क दिया था कि ऐसी बंदिश से बड़ी ग्रामीण आबादी चुनाव लड़ने से वंचित हो सकती है।

 निश्चित ही पंचायतों को भेदभाव का मंच नहीं बनना चाहिए, पर यह भी सच है कि हरियाणा में नए नियमों को चुनौती दिए जाने से पहले जब पंचायत चुनाव की अधिसूचना जारी की गई थी, तब अनेक संभावित उम्मीदवारों ने बिजली के बकाए बिल और कर्ज की अदायगी शुरू कर दी थी।

 इससे पता चलता है कि कर्ज की अदायगी न करना मजबूरी होने के साथ ही एक प्रवृत्ति भी है।

 दूसरी ओर राजस्थान में एक नए तरह की मुश्किल भी सामने आई है, जहां निर्वाचित हुए दो सौ से अधिक पंचायत प्रतिनिधियों के निर्वाचन को शैक्षणिक योग्यता के फर्जी प्रमाणपत्र जमा करने की वजह से अदालत में चुनौती दी गई है।

, यही बात लोकसभा और विधानसभा चुनावों के बारे में कही जा सकती है, जहां सुधार की कई पहलों के बावजूद आपराधिक छवि के लोगों को रोका नहीं जा सका है।

 असल सवाल राजनीतिक सुधार का है, जिसकी दिशा में यह एक महत्वपूर्ण कदम है।

,  , सौजन्य :-अमर उजाला,12.12.2015।

