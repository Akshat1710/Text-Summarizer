बिहार चुनाव के बाद (दैनिक जागण : Editorial)।

बिहार विधानसभा के चुनाव में महागठबंधन की बड़ी जीत हुई है।

 जातीय समीकरण बैठाने में भाजपा असफल रही।

 वह जाति के मोर्चे पर पिट गई और विकास के मोर्चे पर लोगों का भरोसा नहीं जीत पाई।

 विकास के मुद्दे पर उसका मुकाबला नीतीश कुमार से था।

 बिहार के लोगों ने नीतीश कुमार के विकास में एक बार फिर भरोसा जताया।

 इस जनादेश ने दोनों पक्षों को अवसर ही नहीं संदेश भी दिया है।

 भाजपा के लिए अवसर यह है कि अब वह राज्य में विपक्ष की एकमात्र पार्टी हो गई है।

 संदेश यह कि उसे अपनी कार्यशैली और रीति-नीति बदलनी होगी।

 महागठबंधन के नेताओं के लिए अवसर यह है कि वे महागठबंधन के अल्पजीवी होने की आशंकाओं को निमरूल साबित करके दिखाएं तो आगे और भी रास्ते खुल सकते हैं।

 संदेश यह है कि जनादेश विकास के लिए मिला है, जातियों के गठजोड़ के लिए नहीं।

 चुनाव तो राज्य विधानसभा का था, लेकिन उसका सीधा असर राष्ट्रीय राजनीति पर पड़ रहा है।

 पहला असर यह हुआ है कि विपक्ष पहले से ज्यादा लामबंद और आक्रामक हो गया है।

 इसका पहला असर संसद के शीतकालीन सत्र में दिखेगा।

 इस चुनाव से संसद में दलों के संख्या बल में कोई अंतर नहीं आया है, लेकिन यह जीत का मनोबल है।

 संसद में भाजपा के रणनीतिकारों को समझना होगा कि जीत के उत्साह से लबरेज विपक्ष से टकराव से उसका काम नहीं बनेगा।

 इस टकराव को टालने में बिहार के नवनिर्वाचित मुख्यमंत्री नीतीश कुमार अहम भूमिका निभा सकते हैं।

, चुनाव नतीजे आने के बाद से नीतीश कुमार ने अभी तक ऐसा कोई बयान नहीं दिया है जिससे लगे कि वह केंद्र सरकार से या केंद्र की सत्तारूढ़ पार्टी से टकराव के रास्ते पर जाना चाहते हैं।

 यह प्रधानमंत्री नरेंद्र मोदी की सरकार के लिए अच्छी बात है।

 इस तरह प्रधानमंत्री और उनके विरोधियों को समझ लेना चाहिए कि मोदी ही 2019 तक प्रधानमंत्री रहने वाले हैं।

 उसी तरह मोदी और उनके साथियों को समझ लेना चाहिए कि नीतीश कुमार ही 2020 तक बिहार के मुख्यमंत्री रहने वाले हैं और फिलहाल वह भाजपा विरोधी ताकतों के नायक हैं।

 नीतीश और लालू के संभावित या काल्पनिक तनाव के बारे में सोचकर भाजपा को अपना समय नष्ट नहीं करना चाहिए।

 बिहार चुनाव नतीजे के बाद यह चर्चा आम है कि देश के बाकी राज्यों में भी भाजपा के खिलाफ सभी दलों की गोलबंदी हो सकती है।

 यह सोच कुछ ज्यादा ही आशावादी है, क्योंकि दो-तीन दशक पहले की कांग्रेस की तरह भाजपा सभी राज्यों में मुख्य राजनीतिक दल नहीं है।

 जहां है उनमें से ज्यादातर राज्यों में तीसरे दल की मौजूदगी ही नहीं है।

 केवल एक राज्य उत्तर प्रदेश ऐसा है जहां इस तरह की संभावनाओं पर विचार किया जा सकता है, लेकिन यह संभावना विचार और बहस के दायरे से निकलकर वास्तविकता बन सकती है, ऐसा सोचना भी जमीनी हकीकत को नकारना होगा।

, उत्तर प्रदेश में भाजपा के विरोधी दलों में समाजवादी पार्टी, बहुजन समाज पार्टी, कांग्रेस और राष्ट्रीय लोकदल हैं।

 जो लोग सपा-बसपा की तुलना जद(यू) और राजद से कर रहे हैं वह एक बुनियादी अंतर को भूल रहे हैं कि उत्तर प्रदेश में कांशीराम और मुलायम सिंह यह प्रयोग 1993 में करके तौबा कर चुके हैं।

 मुलायम सिंह के साथ आने के लिए मायावती को गेस्ट हाउस कांड भूलना होगा।

 सपा-बसपा, दोनों का जनाधार साथ आ सकता है, इसकी कल्पना कम से कम निकट भविष्य में तो नहीं की जा सकती।

 चूंकि फिलहाल दोनों में से किसी को अपना राजनीतिक अस्तित्व खतरे में नहीं नजर आ रहा है इसलिए बिहार का प्रयोग उत्तर प्रदेश में नहीं दोहराया जा सकता।

, बिहार के जनादेश ने नीतीश कुमार को भविष्य के किसी भी संभावित गैर भाजपा राष्ट्रीय विकल्प के नेता के तौर पर स्थापित कर दिया है।

 उसका फौरी असर तो यह होगा कि मोदी के सामने नेतृत्व की जो विकल्पहीनता दिख रही थी वह खत्म हो गई है।

 यह स्थिति भाजपा और नरेंद्र मोदी को कोर्स करेक्शन के लिए मजबूर करेगी।

 प्रधानमंत्री के सामने पहली चुनौती यह है कि वह अपनी सरकार के बारे में बनी इस धारणा (ज्यादातर लोगों की नजर में वास्तविकता) को दुरुस्त करें कि उसमें सत्ता का दंभ है।

 अगर पार्टी और सरकार ने इसे महज विरोधियों का आरोप मानकर खारिज किया तो उसे और बड़े नुकसान के लिए तैयार रहना चाहिए।

 इस देश के मतदाताओं ने एक बार नहीं बार-बार नेताओं और पार्टियों को चेतवानी दी है कि वह उनकी बहुत सी गलतियां माफ कर सकता है, लेकिन अहंकार नहीं।

 भाजपा के लिए बिहार का एक और सबक है कि चुनाव में जीत का कोई तय फामरूला नहीं होता।

 दूसरा सबक यह है कि स्थानीय नेता और कार्यकर्ता कमजोरी नहीं वास्तविक ताकत होते हैं।

 तीसरा सबक भाजपा ही नहीं सभी पार्टियों पर लागू होता है कि हमेशा अपनी पिच पर खेलो यानी अपने ताकतवर पक्ष को कभी मत छोड़ो।

 नरेंद्र मोदी के नेतृत्व में भाजपा का सबसे ताकतवर पक्ष विकास का मुद्दा है।

 बिहार में पार्टी ने उसे छोड़ दिया।

 वह लालू की जातिवादी पिच पर चली गई और मुंह के बल गिरी।

 वैकल्पिक राष्ट्रीय नेतृत्व के रूप में नीतीश कुमार के उभार का दो लोग शिकार हो गए हैं।

 राहुल गांधी और अरविंद केजरीवाल मोदी के विकल्प के रूप में अब नीतीश कुमार के पीछे खड़े होने को अभिशप्त हैं।

 योग्यता, राजनीतिक अनुभव, प्रशासनिक अनुभव, विश्वसनीयता और सबको साथ लेने की क्षमता के मामले में नीतीश कुमार इन दोनों से आगे हैं।

, बिहार के जनादेश ने देश की राजनीति के एकध्रुवीय हो जाने की प्रक्रिया को रोक दिया है, लेकिन बिहार की हार में भाजपा के लिए सब बुरा ही हुआ है, ऐसा नहीं है।

 जीत के महा दावों ने हार में छिपे एक फायदे को नजर से ओझल कर दिया है।

 पिछले छह दशकों में भाजपा बिहार में कभी मुख्य राजनीतिक दल नहीं बन पाई।

 इस चुनाव ने उसे करीब 25 फीसद वोट के साथ उस जगह पर पहुंचा दिया है।

 अब यह उसके प्रादेशिक नेतृत्व पर निर्भर करता है कि वह अगले पांच साल में इसका कितना लाभ ले पाता है।

 यह जनादेश बिहार में लालू और उनकी पार्टी के लिए भी एक संदेश लेकर आया है और वह यह कि बिहार का मतदाता उन्हें एक और मौका देने के लिए तैयार हुआ तो केवल नीतीश कुमार के नेतृत्व के कारण और इस उम्मीद के साथ कि वह अपनी पुरानी राजनीतिक सोच को बदलेंगे।

 जद(यू) से ज्यादा सीटें जीतने को वह अपने लिए बड़ा जनादेश मानेंगे तो गलती करेंगे।

 बिहार का जनादेश नीतीश कुमार के पक्ष में सकारात्मक जनादेश है।

 जातियों का यह गठजोड़ भी महागठबंधन को न जिता पाता यदि नीतीश इसके नेता न होते।

 इस मसले पर किसी को कोई गलतफहमी नहीं होनी चाहिए।

 बिहार का जनादेश एक बार फिर इस बात की ताईद करता है कि काम करने वालों को मतदाता बार-बार मौका देने को तैयार है।

– प्रदीप सिंह ( राजनीतिक विश्लेषक और वरिष्ठ स्तंभकार हैं)।

सौजन्य :- दैनिक जागण, 19.10.2015।

