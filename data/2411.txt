नोटबंदी पर बहस, विरोध से आगे संवेदना आवश्यक (दैनिक भास्कर)।

विपक्ष ने एनडीए सरकार के नोटबंदी के फैसले का राज्यसभा में विरोध करके उचित ही किया है।

 ऐसा करना इसलिए जरूरी था, क्योंकि अपनी आवाज मुखर न होते देख जनता में गुस्सा, निराशा और हिंसा की प्रवृत्ति जन्म लेती है, जो लोकतंत्र के लिए और भी घातक है।

 सरकार, सत्तारूढ़ पार्टी और उसके पक्ष में खड़े मीडिया के पूरे तंत्र की तरफ से इस फैसले का समर्थन करने के माहौल के बीच जनता बुरी तरह पिस रही है।

 मजदूर दिहाड़ी नहीं कर पा रहा है, किसान खेती नहीं कर पा रहा है, बीमार इलाज नहीं करा पा रहा है और अभिभावक बेटा-बेटी की शादी स्थगित कर रहे हैं।

सामान्य परिवार के लोग भोजन-पानी के लिए तरस रहे हैं।

 लाइन में लगकर पैसा न मिलने से दुखी होकर दर्जन लोग मर चुके हैं।

 इस पर भी अगर प्रधानमंत्री की मां को बैंक जाते दिखाया जा रहा है या प्रधानमंत्री अपनी जान को खतरा बताकर रोने लगते हैं तो जाहिर है कि वे इस फैसले को वापस नहीं लेने वाले हैं और इसके पक्ष में लोगों को करने के लिए आगे बढ़कर भावुक और नाटकीय अभियान चलाने में कोई कसर नहीं छोड़ेंगे।

 ऐसे में विपक्ष का सक्रिय होना देश में लोकतंत्र होने की आश्वस्ति देता है।

 लोकसभा में कमजोर होने और पहले दिन सदन न चलने के कारण विपक्ष ने पहला मोर्चा राज्यसभा में ही खोला है।

 बहुजन समाज पार्टी, कांग्रेस और माकपा समेत तमाम गैर-भाजपाई दलों ने एक स्वर से नोटबंदी का विरोध ही नहीं किया है बल्कि किसी ने जेपीसी से तो किसी ने सुप्रीम कोर्ट के जज की निगरानी में जांच कराने की मांग करते हुए इसमें घोटाले का आरोप लगाया है।

 किंतु सरकार अपने उसी रिकॉर्ड को बजाए जा रही है कि बेईमान परेशान और ईमानदार खुश, जबकि सच यह है कि परेशान हर कोई है।

 कहीं बेईमान ज्यादा परेशान हैं तो कहीं ईमानदार भी झेल रहे हैं।

सही है कि कोई अमीर लाइन में नहीं लगने आया है बल्कि आम आदमी आठ तारीख से लाइन में ही लगा हुआ है।

 इस फैसले ने एक तरफ अच्छे दिनों की उम्मीद को धकिया दिया है तो दूसरी तरफ असमानता की गंभीर बहस और आर्थिक नीतियों के मूल्यांकन की चर्चा को दरकिनार कर दिया है।

 लोग यही तय करने में लगे हैं कि कौन चोर है और कौन शाह।

 इसलिए बहस करने से कहीं ज्यादा जरूरी है हमारे पूरे तंत्र और समाज में आम आदमी के लिए संवेदना पैदा करना।

 अगर विपक्ष के विरोध और बहस से वह पैदा हो सके तो जनता की जीत होगी।

सौजन्य – दैनिक भास्कर।

