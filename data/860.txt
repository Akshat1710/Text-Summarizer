चोर दरवाजे बंद करने का तंत्र   (राष्ट्रीय  सहारा )।

आजकल लोक सभा और विधानसभा चुनाव एक साथ कराए जाने को लेकर देश में बहस चल रही है।

 यह बहस इसलिए जरूरी है, क्योंकि अब चुनाव करीब-करीब हर साल होने लगे हैं।

 आजादी के बाद 1967 तक चार बार लोक सभा और विधानसभा चुनाव साथ-साथ हुए थे।

 वर्ष 1967 में हुए चौथे चुनाव में कांग्रेस का तिलिस्म टूट गया और कई राज्यों में देश के नागरिकों ने उसे पूरी ताकत नहीं दी।

 नतीजा यह हुआ कि कुछ सरकारें वक्त से पहले ही जमीन पर आ गई।

 बात उस समय और ज्यादा बिगड़ गई, जब इंदिरा गांधी ने एक साल पहले 1971 में ही केंद्र में मध्यावधि चुनाव करा दिए।

 अब ऐसे हालात बन गए हैं कि देश में कहीं न कहीं चुनाव हर साल होने लगे हैं।

 इससे बड़े पैमाने पर देश का खजाना खाली होता है और केंद्र या राज्यों में सरकारें बनाने वाली पार्टयिां या गठबंधन विकास पर अपना ध्यान केंद्रित नहीं रख पाते हैं।

 श्रम शक्ति की बर्बादी, हज़ारों करोड़ की सरकारी रकम की बर्बादी, काले धन का जमकर इस्तेमाल होने के साथ-साथ सद्भाव के भारतीय सामाजिक ताने-बाने पर इसका बहुत प्रतिकूल असर पड़ता है।

 पिछले दिनों एक स्थाई संसदीय समिति ने इस बारे में विस्तार से अपनी रिपोर्ट संसद में रखी है, जिसमें कई सुझाव दिए गए हैं।

, समिति ने माना है कि चुनाव हर साल होने की वजह से देश को बहुत नुकसान हो रहा है।

 समिति के मुताबिक हर पांच साल में दो बार चुनाव होने का रास्ता निकालना पड़ेगा।

 समिति का सुझाव है कि ऐसा करने के लिए राज्यों के दो समूह बनाने चाहिए।

 एक समूह का चुनाव नवम्बर, 2016 में कराया जाए और दूसरे समूह के राज्यों के चुनाव मई-जून, 2019 में लोक सभा चुनावों के साथ कराए जाए।

 इससे कई राज्यों के कार्यकाल पर थोड़ा-बहुत असर पड़ सकता है, लेकिन ऐसा हो गया, तो देश का बड़ा फायदा होगा-आर्थिक से लेकर प्रशासनिक स्तर पर।

 मैं भी इस सुझाव से सहमत हूं।

 चुनाव आयोग को इस बारे में गंभीरता से पहल कर सियासी सहमति बनाने के लिए आगे आना चाहिए।

 राजनीतिक दलों को भी खुलेमन से उस पहल में अपना सहयोग करना चाहिए।

 ऐसा नहीं है कि चुनाव सुधार को लेकर यह बहस नई है।

 मेरी पार्टी भारतीय जनता पार्टी में भी इस बारे में मंथन चलता रहा है।

 वह आज भी जारी है।

 देश के उप-राष्ट्रपति और राजस्थान के मुख्यमंत्री रहे भैरोसिंह शेखावत भी लोक सभा और विधानसभा चुनाव साथ-साथ कराने के पक्षधर थे।

 मैं खुद भी इस बारे में प्रधानमंत्री नरेन्द्र मोदी से मुलाकात कर अपनी चिंता जाहिर कर चुका हूं।

 चुनाव सुधार की इस जरूरत के साथ-साथ और बहुत-सी अन्य खामियों पर भी विचार किया जाना चाहिए।

 सियासी व्यक्ति होने के नाते मैं रोज बहुत से लोगों से मिलता रहता हूं।

 रोज ही कई लोग वोटर लिस्ट को लेकर शिकायतें करते हैं।

, मतदान के दौरान करीब-करीब हर बूथ से यह शिकायत आती है कि वोटर कार्ड होने के बावजूद कई लोगों के नाम वोटर लिस्ट में नहीं होते।

 यह छोटा नहीं, बड़ा मसला है।

 वोटर लिस्ट को लेकर दूसरी कई तरह की भी विसंगतियां हैं।

 मसलन, कुछ लोग मुझसे कहते हैं लोक सभा चुनाव के दौरान वोटर लिस्ट में उनका नाम था, लेकिन दिल्ली विधानसभा चुनाव में वोटर लिस्ट से उनका नाम गायब था।

 इसी तरह, पंचायत चुनावों में तो वोटर लिस्ट में नाम था, लेकिन राज्य विधानसभा चुनावों की वोटर लिस्ट में नाम नहीं था।

 मैं सोचता हूं कि चुनाव आयोग को इस बारे में गंभीरता से विचार करना चाहिए।

 सूचना प्रौद्योगिकी के ताजा युग में इस तरह की कोई पण्राली बना लेना मुश्किल नहीं है, जो वोटर लिस्ट में गायब नामों का तुरंत पता लगा ले।

 इससे गलती तत्काल सुधारी जा सकती है।

 अब संचार क्रांति का दौर चल रहा है।

 बहुत-सा डेटा नेट पर उपलब्ध है।

 पिछले साल अप्रैल तक देश भर में 82 करोड़ आधार कार्ड बन चुके थे।

 यह आंकड़ा देश की कुल आबादी का करीब 70 फीसद है।

 अप्रैल से लेकर इस साल अब तक नौ महीने गुजर चुके हैं।

, जाहिर है कि आधार कार्ड के आंकड़े में काफी इजाफा हो चुका होगा।

 ऐसे में केंद्र, राज्य और जिलावार वोटर लिस्टों में संशोधन नहीं हो पाना हैरत की बात है।

 मैं कई ऐसे लोगों को जानता हूं, जो 35 साल पहले गांव छोड़ चुके हैं, लेकिन उनके नाम आज भी गांव की वोटर लिस्ट में हैं।

 साथ ही आज जहां वे रह रहे हैं, वहां की वोटर लिस्ट में भी उनके नाम हैं।

 पता नहीं क्यों इस विसंगति को दूर करने की कोई ठोस कोशिश नहीं की जा रही है।

 मेरी चुनाव आयोग से पुरजोर अपील है कि वोटर लिस्ट जल्द से जल्द अपडेट किये जाएं, जिनसे लोकतंत्र की असली आत्मा को सुकून मिले।

 जब तक ऐसा नहीं होता, बहुत-से ताक़तवर और रसूखदार उम्मीदवार बिना जनाधार के ही जीतते रहेंगे और लोकतंत्र के माथे पर कलंक का टीका लगता रहेगा।

 वैसे भी आज खंडित जनाधार का जमाना है।

 हालांकि पिछले विधानसभा चुनाव में नरेन्द्र भाई मोदी की अगुवाई में बीजेपी को जितना जनाधार मिला, उससे लगता है कि स्थिर सरकारों का दौर एक बार फिर शुरू हो सकता है।

, यूपी और कुछ दूसरे राज्यों के चुनाव परिणामों में भी कुछ-कुछ ऐसा ही संदेश देश के मतदाताओं ने दिया है।

 लेकिन फर्जी वोटिंग तभी रोकी जा सकती है, जब मतदाता सूचियां अपडेट करने का कोई वैज्ञानिक सटीक तंत्र हम विकसित करें।

 जो कि आज के संचार क्रांति के ई-दौर में पूरी तरह संभव है।

 हां, इसके लिए चुनाव आयोग की इच्छाशक्ति की जरूरत है।

पिछले कुछ चुनावों से मतदान का प्रतिशत बढ़ा है, लेकिन अब भी अगर हम वोटिंग का औसत 60-65 प्रतिशत मान लें, तो भी कहा जा सकता है कि •यादातर सरकारें असल में अल्पमत की सरकारें हैं।

 इनकी वजह साफ हैं।

 देश में 30-35 प्रतिशत लोग वोट डालने के लिए घरों से निकलते ही नहीं।

 इसके कारण गांव व शहर, नगर या महानगर के स्तर पर भिन्न-भिन्न हैं।

 गांवों में कई बार एक उदासीनता होती है कि वोट देकर क्या होना है तो कई बार किसी खास दल से कोई मांग को लेकर नाराजगी।

 चुनाव बहिष्कार इसी अर्थ में होता है।

 हालांकि उन्हें अपने मताधिकार का प्रयोग स्वेच्छा से हर हाल में करना चाहिए।

 कम वोटिंग के महानगर में सर्वथा दूसरे कारण हैं-कौन जाए समय गंवाने।

 यह महानगरों के पढ़े-लिखे तबके का भाव होता है।

 आंकड़े चुनाव दर चुनाव इसके तसदीक करते हैं।

 हालांकि वोटिंग के ग्राफ यहां भी सुधरे हैं पर अन्य क्षेत्रों के मुकाबले कम।

 अब ऐसे में अगर 60-65 फीसद वोटिंग में से ही उम्मीदवारों की जीत होती है, तो क्या इसे देश के कुल वोटरों का बहुमत माना जा सकता है।

 यह भी बड़ा सवाल यह भी बड़ा है कि देश के 30-35 फीसद लोग वोट डालने के लिए घरों से निकलते क्यों नहीं हैं।

, वोटर लिस्टों की गड़बड़ी भी इसकी एक बड़ी वजह है।

 पहले तो यह पता लगाना कि वोटर लिस्ट में नाम है या नहीं, फिर नाम शामिल कराना या कटवाना,यह सारी कवायद अब भी थोड़ी जटिल है।

 लिहाजा, बहुत-से लोग इस झमेले में पड़ते ही नहीं और जाहिर है कि वे वोटिंग करने भी नहीं निकलते।

 इस प्रक्रिया को आसान और भरोसेमंद बनाकर देश के बहुत-से नागरिकों के मन से इस प्रवृत्ति को निकाला जा सकता है।

 जब वोटर लिस्टों में गड़बड़ियों का मसला हल नहीं हो पा रहा है, तब देश में अनिवार्य वोटिंग पर बहस बड़ी हास्यास्पद लगती है।

 चुनाव आयोग से दोबारा दरख्वास्त है कि लोकतंत्र के मंदिरों तक पहुंचने वाले इस चोर दरवाजों को बंद करने के लिए कृपया कोई तंत्र विकसित करें।

,  , सौजन्य :- राष्ट्रीय  सहारा ,27.01.2016, विजय गोयल।

