उद्यमशीलता की उड़ान (दैनिक जागरण)।

प्रधानमंत्री नरेंद्र मोदी ने 16 जनवरी को एक शानदार आयोजन में देश में नए उद्यम को बढ़ावा देने के लिए महत्वाकांक्षी स्टार्टअप योजना के एक्शन प्लान का ऐलान किया।

 इस कार्यक्रम में 1500 से ज्यादा स्टार्टअप उद्यमियों की उपस्थिति थी और उनमें गजब की ऊर्जा और उत्साह था।

 सबसे अद्भुत नजारा यह देखने को मिला कि भारतीय उद्यमियों की नई पौध विश्व के दिग्गज कारोबारियों के साथ एक ही मंच पर विराजमान थी।

 इस अवसर पर महिला उद्यमियों की उपस्थिति भी गर्व का अनुभव करा रही थी।

 देश में स्टार्टअप को लेकर जिस तरह के हालात हैं उसमें इस एक्शन प्लान की बहुत आवश्यकता थी।

 तथ्य यह है कि स्टार्टअप के अगुआ रहे आठ में से छह भारतीयों ने बहुत पहले यहां से अपना कारोबार समेट लिया था।

 शीर्ष बी2बी स्टार्टअप में से दस भी पहले ही चले गए थे।

 वहीं प्रमुख स्टार्टअप में से 54 फीसद 2014 में और 75 फीसद 2015 में यहां से निकल गए थे।

 दरअसल हमारी नीतियों और टैक्स कानूनों ने उन्हें इस बात के लिए बाध्य किया वे अपने कारोबार भारत से बाहर ले जाएं।

 देश में टैक्स संबंधी कानून डरावने हैं, जबकि ग्लोबल निवेशक एक ऐसा आसान कर ढांचा चाहते हैं जो उन्हें यहां दीर्घकाल तक निवेश के लिए प्रेरित कर सके।

 विदेशी मुद्रा को नियंत्रित करने वाले कानून भी निवेशकों की जरूरतों के मुताबिक नहीं थे।

 इसी तरह विलय और अधिग्रहण संबंधी नीतियां उलझी और लंबी थीं।

 डिपार्टमेंट ऑफ इंडस्टियल पॉलिसी एंड प्रमोशन, राजस्व विभाग, कंपनी मामलों के मंत्रलय और आरबीआइ के बीच उल्लेखनीय संवाद हुआ।

 उनसे काफी कुछ सकारात्मक बातें निकलीं।

 सेबी ने वाकई बेहतरीन काम किया।

 ऐसे में स्टार्टअप को लेकर आशाएं काफी बड़ी हो गई थीं और कार्ययोजना ने भी निराश नहीं किया।

, सबसे बड़ी और महत्वपूर्ण बात है प्रधानमंत्री, वित्तमंत्री और वाणिज्य मंत्री के साथ-साथ सभी सचिवों और प्रधानमंत्री कार्यालय के अधिकारियों की प्रतिबद्धता।

 इन सभी ने स्टार्टअप को फलने-फूलने देने के लिए उपयुक्त माहौल के निर्माण का संकल्प व्यक्त किया है।

 इसके पहले सार्वजनिक रूप से इतनी व्यापक प्रतिबद्धता कभी व्यक्त नहीं की गई।

 सभी यह मानते-समझते हैं कि उद्यमियों की यह नई पीढ़ी भारत का कायाकल्प कर देगी, उसकी चुनौतियों का समाधान करेगी और पूरे देश में बड़ी संख्या में नए रोजगारों का सृजन करेगी।

, जो कार्ययोजना बनाई गई है उससे उनकी साठ प्रतिशत जरूरतें पूरी हो रही हैं।

 कंपनियों का तेजी से और आसानी से रजिस्ट्रेशन होगा, कई कानूनों के लिए स्वप्रमाणन की सुविधा मिलेगी, तीन साल तक कोई निरीक्षण नहीं होगा, पेटेंट के लिए सहायता मिलेगी और पेटेंट की प्रक्रिया में तेजी लाई जाएगी।

 नए दिवालिए कानून में इस आशय का बदलाव करने का वादा किया गया है कि नब्बे दिन के भीतर मृत कंपनियों को बंद किया जा सकेगा।

 अपने देश में व्यापार के क्रम में किसी कंपनी के नाकाम होने की जो रफ्तार है उसे देखते हुए उपक्रम शुरू करने और उसे बंद करने में आसानी बहुत आवश्यक है।

 देश भर के विश्वविद्यालयों में पांच सौ प्रशिक्षण केंद्रों की स्थापना, नवाचार के कार्यक्रमों, रिसर्च पार्क इंडस्ट्री पार्क का भी आश्वासन दिया गया है।

 नई पहल को बढ़ावा देने के लिए एक अनुकूल इको सिस्टम भी तैयार किया जाएगा और बड़ी चुनौतियों को पूरा करने के लिए सरकार से सहायता भी मिलेगी।

, निश्चित रूप से स्टार्टअप के लिए धन उपलब्ध कराना एक बड़ी जरूरत थी, जिसे एक बड़े और महत्वाकांक्षी विचार के साथ पूरा किया गया है।

 अगले चार वर्षो के लिए दस हजार करोड़ रुपये का फंड निर्धारित किया गया है जो अगले सात वर्षो में एक लाख करोड़ रुपये के निवेश के लिए उत्प्रेरक का कार्य करेगा।

 यह योजना नि:संदेह काया पलट करने वाली है, जिसके जरिये उद्यमियों को ऊंचे रिटर्न वाले क्षेत्र में निवेश के लिए आमंत्रित किया गया है।

 कुछ टैक्स रियायतें भी दी गई हैं।

 इनके तहत तीन साल तक टैक्स में छूट की घोषणा है।

 हालांकि इस सुविधा का ज्यादा इस्तेमाल नहीं हो सकेगा, क्योंकि इस अवधि में शायद ही इतना मुनाफा हो जिस पर टैक्स लिया जा सके।

 बावजूद इसके इस प्रस्ताव से उद्यमियों को टैक्स अधिकारियों के उत्पीड़न से राहत जरूर मिलेगी।

 कैपिटल गेन में भी कुछ बदलाव किए गए हैं।

, एक गंभीर मुद्दा प्राप्तियों में विदहोल्डिंग टैक्स और सर्विस टैक्स के कारण ऊंची कटौती का है, जिससे कैश फ्लो में समस्याएं खड़ी होती हैं।

 इस संदर्भ में भी बजट में कुछ सुधार करने की बात कही गई है।

 यह देखना सुखद है कि इतने सालों बाद राजस्व की ओर से इतना सकारात्मक और खुला नजरिया दिखाया गया।

 फॉरेक्स का क्षेत्र अभी भी एक बड़ी चुनौती है।

 रिजर्व बैंक के गवर्नर रघुराम राजन ने निवेश के संदर्भ में सभी नियम-कायदों पर फिर से निगाह डालने और गैरजरूरी दस्तावेजों को घटाने का वादा किया है।

 हमें अभी स्टार्टअप के लिए नियमों में बदलाव देखने का इंतजार है।

 विदेशी मुद्रा के प्रावधान अभी भी बाधक हैं।

 हमें इस क्षेत्र में अधिक प्रगतिशील नियम-कानूनों की आवश्यकता है।

 फेरा का हैंगओवर अभी भी है।

 राजन ने अपने सहयोगियों को जो पत्र लिखा है वह खुद ही सारी कहानी कह देता है और उम्मीद की एक किरण भी देता है।

 अभी भी बहुत कुछ करने की आवश्यकता है।

 कंपनी कानून एक बड़ी अड़चन हैं।

 पेनाल्टी के प्रावधान बहुत भारी हैं।

 टैक्स कानूनों में और अधिक स्पष्टीकरण की जरूरत है और उन्हें सरल भी बनाया जाना चाहिए।

 निवेश के लिए स्टार्टअप के मूल्यांकन में भी स्पष्टता जरूरी है।

 डिजीटाइजेशन और डिजिटल बिजनेस की नीतियां भी स्पष्ट नहीं हैं।

 मोबाइल बैंकिंग को बढ़ावा देने की जरूरत है।

 पेमेंट के तौर-तरीकों में बदलाव होना चाहिए।

, स्टार्टअप की जो परिभाषा तय की गई है यानी एक ऐसा उद्यम जिसका टर्नओवर पच्चीस करोड़ से अधिक न हो, जो पांच साल से पुराना न हो, तकनीक अथवा आइपी के बल पर इनोवेशन की दिशा में कार्य कर रहा हो और जिसे एक अंतर मंत्रलयी बोर्ड से प्रमाण पत्र मिला हो, वह एक निराश करने वाला समझौता है।

 इसके पीछे योजना के दुरुपयोग की आशंका छिपी है, जो वस्तुत: हमारे सामान्य वातावरण को परिलक्षित करती है।

 इस पर जल्दी ही ध्यान देने की आवश्यकता है, क्योंकि यह स्टार्ट अप में तेज विकास को रोकने का काम करेगी।

 इसी तरह विश्वविद्यालयों में निवेश का जो वादा किया गया है वह ज्यादातर आइआइटी और केंद्र सरकार के पैसे से चलने वाले संस्थानों तक सीमित है।

 इस तरह 97 प्रतिशत भारत की अनदेखी कर दी गई है।

 यह एक बड़ा भेदभाव है।

 कुल मिलाकर स्टार्टअप योजना एक बेहद सकारात्मक पहल है, लेकिन अभी भी काफी काम करने की जरूरत है।

 दिशा बहुत स्पष्ट है-ऊपर, ऊपर..और ऊपर।

,  ।

सौजन्य :-दैनिक जागरण ,31.01.2016,मोहनदास पई।

