बिना काम का विनिर्माण (बिजनेस स्टैंडर्ड)।

बीस वर्ष पहले एडिडास ने जर्मनी में अपना आखिरी कारखाना बंद कर दिया और वह जूते बनाने का पूरा काम एशिया में ले आई।

 इस वर्ष की शुरुआत में कंपनी एक बार फिर जर्मनी वापस पहुंच गई और उसने नई ‘स्पीडफैक्टरी’ खोली, जो पूरी तरह रोबोट के बल पर चलती है।

 अमेरिका में भी रोबोट से ही चलने वाला कारखाना खोलने का कंपनी का इरादा है।

 जूतों के दूसरे नामी ब्रांड भी विकसित देशों में अपने ऑटोमेटेड यानी स्वचालित कारखाने खोलने और चीन को अलविदा कहने की योजना बना रहे हैं।

 ऐपल के लिए उपकरण बनाने वाली कंपनी फॉक्सकॉन ने भी चीन के एक कारखाने में 60,000 लोगों (करीब आधे लोगों) की छंटनी करने की घोषणा की है।

 इसकी वजह भी ऑटोमेशन ही है।

 पूरे चीन में तकरीबन 14 लाख लोग फॉक्सकॉन के लिए काम करते हैं।

अंतरराष्टï्रीय श्रम संगठन (आईएलओ) ने इसी वर्ष एक रिपोर्ट में आगाह किया था कि ऑटोमेशन और 3डी प्रिंटिंग जैसी उन्नत तकनीकों के कारण अगले कुछ दशकों में आसियान देशों में कारखानों की आधी से ज्यादा नौकरियां खत्म हो सकती हैं।

 विश्व बैंक के अध्यक्ष ने ऐसा ही कुछ भारत के बारे में कहा है।

 आईएलओ कहता है कि इस नए चलन की सबसे ज्यादा मार वस्त्र एवं परिधान उद्योग पर पड़ेगी, जहां कपड़ा काटने की केवल एक मशीन 15 लोगों का रोजगार छीन सकती है।

 कपड़ों के विनिर्माण का जो काम अभी एशिया में हो रहा है, उसका कुछ हिस्सा भी जूतों की ही तर्ज पर खपत वाले देशों में नए, ऑटोमेटेड कारखानों में पहुंच जाएगा।

ऐसा लग रहा है कि पिछले 40 वर्ष में औद्योगीकरण की जो बयार पूरे पूर्वी एशिया में बहती रही है, अब वह थमने जा रही है।

 सस्ते श्रम का फायदा उठाते हुए अनुशासित कामगारों की बड़ी-बड़ी असेंबली लाइन लगाकर जूते, खिलौने, कपड़े और इलेक्ट्रॉनिक उपकरण बनाने तथा निर्यात करने वाले चीन और ताइवान जैसे देशों ने उद्योगों में भारी पैमाने पर जो रोजगार दिए, गरीबी घटाई और संपत्ति तैयार की, उसे अक्सर ‘चमत्कार’ कहा जाता है।

 आज उसी चमत्कार की कायाकल्प करने वाली ताकत गुम होती जा रही है।

इसके परिणाम भी स्पष्टï हैं।

 औद्योगिक गतिविधि में श्रम का कम से कम इस्तेमाल होगा और यह आधुनिक प्रौद्योगिकी पर ज्यादा निर्भर हो जाएगी, ऐसे में डॉनल्ड ट्रंप की कमान तले अमेरिका में विनिर्माण गतिविधियां पटरी पर लौटती दिख सकती हैं।

 प्रौद्योगिकी और सॉफ्टवेयर के बल पर होने वाले विनिर्माण में क्या हो सकता है, इसकी झलक पिछले वर्ष टेस्ला ने दिखाई थी।

 कंपनी ने मॉडल एस की अपनी सभी कारों में तकनीक को अद्यतन कर दिया था, जिससे सारी की सारी कारें चालक के बगैर ही चलने लायक बन गईं।

भारत जैसे जो देश ‘मेक इन इंडिया’ सरीखे कार्यक्रमों और विशेषकर छूट वाले तटीय निर्यात क्षेत्रों के प्रस्ताव के सहारे पूर्वी एशिया की सफलता की कहानी दोहराने की उम्मीद कर रहे हैं, उन्हें इस नए ढांचे के मुताबिक खुद को ढालने के लिए जुगत भिड़ानी होगी।

 उस दुनिया के लिए यह और भी जरूरी है, जहां सात दशक में पहली बार अंतरराष्टï्रीय व्यापार वैश्विक अर्थव्यवस्था से भी धीमी गति से बढ़ रहा है, जबकि वैश्विक अर्थव्यवस्था खुद ही खासी सुस्त हो गई है।

 कई देशों में घर कर चुका वैश्वीकरण विरोधी माहौल निर्यातोन्मुखी रणनीतियों के लिए और भी मुश्किल कर रहा है।

 सामाजिक दृष्टिïकोण से देखा जाए तो विनिर्मित निर्यात में सफलता से उतना औद्योगिक रोजगार नहीं मिलेगा, जितना पहले के दशकों में मिलता था।

इस मामले में भारत के पास ताकत है क्योंकि वह दुनिया का सातवां सबसे बड़ा बाजार है और तीसरे पायदान पर आने जा रहा है।

 दूसरे शब्दों में कहें तो बुनियादी ढांचे को सुधारकर और कारोबार को सुगम बनाकर वह निर्यात के ठिकाने के रूप में अपनी साख और बेहतर करना चाहता है तो उसे देखना होगा कि विशेषकर मोबाइल फोन जैसे तेजी से बढ़ रहे खपत क्षेत्रों में निर्यात का विकल्प बनने का पुराना लक्ष्य कैसे हासिल किया जाए।

 रक्षा विनिर्माण में इसकी कोशिशें पहले ही की जा रही हैं।

 हर क्षेत्र में यह लक्ष्य हासिल करना नए रुझानों की वजह से मुश्किल हो रहा है, जैसा सौर ऊर्जा क्षेत्र में सरकार को दिख ही चुका है।

 अब कोई भी संरक्षणवादी दीवारों के पीछे ऊंची लागत वाला विनिर्माण नहीं चाहता।

 लेकिन क्या नहीं हो सकता और क्या नहीं होना चाहिए, यह पता होने का मतलब यह तो नहीं कि हालात से निपटने की रणनीति बना ली गई है।

, – टी. एन. नाइनन।

सौजन्य – बिजनेस स्टैंडर्ड।

