काले धन का क्रांतिकारी इलाज (दैनिक जागरण)।

कैंसर बन चुके काले धन के कारोबार के इलाज के लिए ऐसे ही उपचार की आवश्यकता थी।

 मंगलवार की रात से पांच सौ और एक हजार रुपये के नोट का प्रचलन बंद कर दिए जाने का मोदी सरकार का फैसला जितना साहसिक है उतना ही दूरगामी नतीजों वाला।

 यह एक अकेला फैसला काले धन के कारोबार पर जितने कारगर तरीके से अंकुश लगा सकता है वैसा प्रभाव छोटे-मोेटे दर्जनों फैसले नहीं डाल सकते हैं।

 30 सितंबर को समाप्त हुई आय घोषणा योजना (आइडीएस) के समाप्त होने के बाद प्रधानमंत्री और वित्तमंत्री के स्तर पर यह कहा गया था कि जिन लोगों ने इस योजना में भी अपने काले धन की घोषणा नहीं की है वे दंडित होने के लिए तैयार रहें।

 आइडीएस में करीब 66 हजार करोड़ रुपये की अघोषित आय सामने आई थी, लेकिन देश में मौजूद काले धन की मात्रा इससे कई गुना ज्यादा है।

 अब जब मोदी सरकार ने अचानक पांच सौ और एक हजार रुपये के मौजूदा नोटों को बंद करने की घोषणा की तो वे सारे लोग सन्न रह गए होंगे जिन्होंने आइडीएस में भी अपनी अघोषित आय की जानकारी नहीं दी थी और जिनके घरों और दूसरे ठिकानों में काला धन भरा पड़ा है।

 सरकार ने पांच सौ और एक हजार रुपये बंद करने के साथ ही उन्हें नई करेंसी से बदलने की छूट जिन शर्तों के साथ दी है उसमें बड़े पैमाने पर काले धन को सफेद बनाना लगभग असंभव हो गया है।

भारतीय अर्थव्यवस्था को करीब से जानने-समझने वाला हर व्यक्ति सरकार के इस फैसले का स्वागत करेगा।

 खुद मैंने दस साल पहले रिजर्व बैंक के एक कार्यक्रम में बड़े करेंसी नोटों को बंद करने का सुझाव दिया था।

 यह सही है कि इस तरह का फैसला लेने के साथ ही बहुत बड़े पैमाने पर तैयारी भी करनी होती है।

 एक सक्षम और मजबूत नेतृत्व ही यह साहसिक फैसला कर सकता है और मोदी के नेतृत्व को सलाम किया जाना चाहिए कि उन्होंने वह कदम उठाया जो भारतीय अर्थव्यवस्था और राष्ट्रीय सुरक्षा के लिहाज से अपरिहार्य हो गया था।

 काला धन सिर्फ वही नहीं है जो टैक्स चोरी के जरिये जमा किया जाता है, बल्कि आतंकवाद, अवैध वसूली, मादक पदार्थों की तस्करी जैसी आपराधिक गतिविधियों के जरिये भी जुटाया जाता है।

 यह काला धन अर्थव्यवस्था को क्षति पहुंचाने के साथ-साथ सामाजिक-राष्ट्रीय सुरक्षा को भी खतरे में डालने का काम कर रहा है।

बड़े नोटों को वापस लेने और उनकी जगह पांच सौ और दो हजार रुपये के नए नोट जारी करने का निर्णय एक हद तक राजनीतिक भ्रष्टाचार पर भी अंकुश लगाएगा।

 हर कोई इस सच्चाई से परिचित है कि अपने देश की राजनीति बड़ी हद तक काले धन से संचालित है।

 पूरे चुनावी तंत्र में काले धन की बड़ी भूमिका है और इस हद तक है कि किसी आम आदमी के लिए अपनी दम पर चुनावी प्रक्रिया में हिस्सा लेना असंभव हो गया है।

 कुछ राज्यों में तो पूरा चुनाव ही काले धन पर टिका होता है।

 यह तय है कि सरकार का फैसला उत्तर प्रदेश सरीखे राज्यों के आगामी विधानसभा चुनाव में असर डालेगा।

 इस लिहाज से भी यह कहा जा सकता है कि मोदी सरकार का फैसला क्रांतिकारी है, जो भारतीय अर्थव्यवस्था की बुनियाद को मजबूत करने के साथ ही उसे एक नई दिशा में मोड़ सकता है।

 यह कदम कोई भी पहले की सरकार उठा सकती है, लेकिन आश्चर्यजनक रूप से इससे बचा जाता रहा।

हो सकता है कि एक-दो दिन या कुछ और समय तक सामान्य लोग बड़े करेंसी नोटों पर लगी पाबंदी को लेकर परेशानी का अनुभव करें, लेकिन एक बड़ी बीमारी के इलाज में सभी को इस परेशानी की अनदेखी कर देनी चाहिए।

 यकीन कीजिए एक-दो दिन बाद सब कुछ सामान्य होने लगेगा।

 वैसे भी पिछले कुछ समय से कैशलेस लेन-देन का दायरा बढ़ता ही जा रहा है, इसलिए एक-दो दशक पहले की तुलना में आज इस फैसले से परेशानी कहीं कम होगी।

 समय के साथ आम जनता इस फैसले के सुखद नतीजों को महसूस करेगी।

 पहले प्रभाव के रूप में प्रापर्टी के दामों में उल्लेखनीय कमी आ सकती है और जो घर आम जनता की पहुंच से दूर हो गए थे वे फिर से उसकी पहुंच में आ सकते हैं।

 प्रापर्टी में सबसे ज्यादा काले धन का निवेश किया जाता था और इसी के चलते देश के ज्यादातर हिस्सों में प्रापर्टी के दाम आसमान छूने लगे थे।

 अब इन दामों में सुधार सुनिश्चित है।

 इसी तरह सामान्य मुद्रास्फीति में राहतकारी कमी आएगी।

 यह वह बड़ा बिंदु है जो सीधे-सीधे आम आदमी को फायदा पहुंचाएगा।

मोदी सरकार के फैसले पर तमाम विपक्षी दलों की प्रतिक्रिया भी सकारात्मक है, लेकिन मुख्य विपक्षी दल कांग्रेस हमेशा की तरह नकारात्मक सोच से ग्रस्त है।

 पता नहीं उसकी यह इंकार की मुद्रा कब समाप्त होगी कि केंद्र की सत्ता उसके हाथ से फिसल चुकी है।

 उसे अब तक हकीकत को स्वीकार कर लेना चाहिए, लेकिन उसके शीर्ष नेता और यहां तक कि उपाध्यक्ष राहुल गांधी भी अपनी नकारात्मकता से उबर नहीं पा रहे हैं।

 कांग्रेस को भी इस फैसले का स्वागत करना चाहिए।

 विरोध के नाम पर उसका विरोध केवल इस दलील तक सीमित है कि इस फैसले से आम जनता को असुविधा होगी।

 क्या दो दिनों की असुविधा काले धन के कारोबार जैसी बड़ी बीमारी के उपचार में बाधक बन सकती है।

यह ठीक है कि मोदी सरकार ने काले धन पर अंकुश लगाने के लिए एक अभूतपूर्व कदम उठाया, लेकिन अब इसके असर को बनाए रखने की जरूरत है।

 पांच सौ और दो हजार रुपये के नए नोट जारी होने के बाद फिर से काले धन का कारोबार अपनी जड़ें न जमा सके, इसके लिए सरकार को अभी भी प्रयास करने की आवश्यकता है।

 एक सुझाव यह भी है कि जो नए नोट जारी किए जाएं उनके संदर्भ में यह व्यवस्था हो कि वे एक निश्चित समय जैसे पांच वर्ष तक ही प्रचलन में रहेंगे।

 इससे जो लोग अपने घरों में पैसा छुपाए रहते हैं वे ऐसा करने से पहले दो बार सोचेंगे।

 इसी तरह टैक्स प्रणाली को मजबूत बनाकर भी काले धन पर अंकुश लगाया जा सकता है।

 टैक्स प्रणाली ऐसी होनी चाहिए जिससे लोग स्वत: टैक्स देने के लिए प्रोत्साहित हों।

 मेरा सुझाव है कि आयकर को समाप्त कर दिया जाना चाहिए और उसकी जगह उपभोग टैक्स जैसी व्यवस्था लागू की जानी चाहिए।

 लेखक लार्ड मेघनाद देसाई, प्रख्यात अर्थशास्त्री और मुंबई स्थित एमडी एकेडमी ऑफ इकोनॉमिक्स के अध्यक्ष हैं ।

सौजन्य- दैनिक जागरण, 10-11-2016।

