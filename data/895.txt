पूर्वोत्तर में भाजपा (दैनिक ट्रिब्यून)।

असम के बाद मणिपुर।

दूसरे नंबर के विधायकों की पार्टी होने के बावजूद मणिपुर में जिस कूटनीति से भाजपा ने सरकार बनाई,  उससे भाजपा के इरादे साफ हो गये।

 वह येन-केन-प्रकारेण पूर्वोत्तर में स्थापित होना चाहती है, जो अब तक पार्टी के दायरे से अछूता रहा है।

 यूं तो इसकी शुरुआत उसने पिछले वर्ष असम में भगवा लहराकर कर दी थी।

 जिसने उसे पूर्वोत्तर में अपनी जमीन तलाशने का मौका दे दिया।

 यह बात अलग है कि भाजपा ने मणिपुर में जिस तरह बहुमत का आंकड़ा जुटाया,  उसे भारतीय लोकतंत्र की स्वस्थ परंपरा कतई नहीं कहा जा सकता।

 मगर यह भी सत्य है कि 2012 में महज दो फीसदी मत पाने वाली भाजपा इस बार 36 फीसदी वोट पाने में सफल रही।

 इसी के बूते भाजपा नेशनल पीपुल्स पार्टी व नगा पीपुल्स फ्रंट का समर्थन हासिल कर सरकार बनाने में कामयाब हुई।

 हालांकि अरुणाचल में भाजपा सरकार पर काबिज हो चुकी है, मगर इस जोड़तोड़ में जो कुछ भी घटा, उसे लोकतंत्र के लिये अच्छा संकेत नहीं कहा जा सकता।

 असम व मणिपुर में जो सफलता भाजपा को हासिल हुई,  उसके मूल में चुनाव अभियान का कुशल प्रबंधन एवं कारगर रणनीति भी शामिल है।

दरअसल पूर्वोत्तर में भी भाजपा को एक दूसरा अमित शाह मिल गया है।

 मणिपुर में बहुमत जुटाने व चुनाव बाद के गठबंधन में हिमंत बिस्वा सरमा की कुशल रणनीति रही है।

 असम सरकार में मंत्री और कभी कांग्रेस के लिये विधायकों का जुगाड़ करने वाले बिस्वा सरमा को असम सरकार बनने के साथ नॉर्थ ईस्ट डेमोक्रेटिक अलायंस यानी नेडा का संयोजक बना दिया गया था।

 इस तरह मणिपुर में सहयोग करने वाली पार्टियां पहले से इस संगठन में शामिल थीं।

 सरमा को कुशल चुनाव प्रबंधन व चुनाव के बाद की जोड़तोड़ का माहिर माना जाता है।

 कभी हितेश्वर सैकिया व तरुण गोगोई के आंखों के तारे सरमा आज बदले हालात में कांग्रेस-मुक्त पूर्वोत्तर मुहिम के अगुअा बने हुए हैं।

 कालांतर गोगोई के पुत्र गौरव गोगोई से महत्वाकांक्षाओं के टकराव के चलते सरमा कांग्रेस छोड़कर भाजपा में शामिल हो गये।

 उनके महत्व का पता इस बात से चलता है कि उनका भाजपा में प्रवेश पार्टी अध्यक्ष अमित शाह के घर पर हुआ।

 पूर्वोत्तर में भाजपा के अश्वमेध रथ को हांकने वाले हिमंत बिस्वा सरमा की नजर अब मेघालय चुनाव पर है।

 दरअसल अगले साल मेघालय में विधानसभा चुनाव होने हैं।

 इस तरह वे एक के बाद एक कांग्रेस के किले ध्वस्त करते जा रहे हैं।

, सौजन्य- दैनिक ट्रिब्यून।

