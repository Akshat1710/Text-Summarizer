क्यों दिल्ली यूनिवर्सिटी में अनुशासन जरूरी है।

 (दैनिक भास्कर)।

चेतन भगत।

कई दशकों पहले आईआईटी दिल्ली के छात्र के रूप में मेरे दोस्त और मैं दिल्ली यूनिवर्सिटी (डीयू) के कॉलेजों से बहुत ईर्ष्या करते थे।

 न सिर्फ उनके यहां छात्र-छात्राओं का अनुपात हमारे यहां से बेहतर था बल्कि जब अनुशासन की बात आती थी तो उनके कॉलेज हमारी तुलना में कहीं ज्यादा तनावमुक्त नज़र आते थे।

 आईआईटी तो हमें काम की चक्की में पीसता रहता था।

 हर सेमेस्टर में चालीस से ऊपर तो हमारे टेस्ट, क्विज और मिड टर्म टेस्ट होते थे।

 कोई सप्ताह ऐसा नहीं होता था, जब किसी महत्वपूर्ण प्रोजेक्ट की अंतिम समय-सीमा न हो या कोई क्लास टेस्ट न हो।

 ये सब हमारे ग्रेड पॉइंट के अौसत में जुड़ते थे।

 कक्षा में हाजिरी पर भी कड़ी निगरानी रखी जाती थी और कई बार फाइनल स्कोर में इसका भी ध्यान मंे रखा जाता था।

, उधर, दिल्ली यूनिवर्सिटी के हमारे दोस्तों को पार्टियों से ही फुर्सत नहीं मिलती थी।

 वे शायद ही कभी कक्षा में हाजिरी देते थे।

 कॉलेज का उनके लिए मतलब था लॉन में अड्‌डा जमाना।

 कुछ थोड़े से एलीट क्लास के डीयू कॉलेज छोड़ दें (जैसे स्टीफन्स या एसआरसीसी) तो अकादमिक गतिविधियां दूसरी प्राथमिकता पर थीं।

 पढ़ाई-लिखाई के कठोर परिश्रम के अलावा जब अनुशासन की बात आती तो आईआईटी में अलग ही माहौल था।

 कक्षाओं में गैर-हाजिरी, कागज चुराने के लिए प्रोफेसर के ऑफिस में घुसना (हां, एेसा हुआ था), हुड़दंग या परिसर में महिला के साथ अनुचित व्यवहार यानी छात्र अनुशासनहीनता की कोई भी प्रमुख घटना हो उसका एक ही नतीजा था- डिस्को (DC) यानी डिसिप्लीनरी कमेटी से सामना।

 यह अनुशासन समिति कभी छोड़ती नहीं है, यह जुमला चलता था।

 डिस्को की सजा का मतलब आईआईटी से निष्कासन भी हो सकता था, जिसका मतलब होता था अंधकारमय भविष्य।

 इसलिए आईआईटी की प्रतिष्ठा अनुशासित छात्रों की थी।

 हम भी मौज-मजे करते थे, जिसमें बहुत-सी ऐसी हरकतें भी होती थीं, जो शायद ही जायज कही जा सकती है पर कॉलेज लाइफ का आंशिक अर्थ यही तो है।

 लेकिन हम पढ़ाई पर भी उतना ही ध्यान देते थे और शरारतों में कभी मर्यादा नहीं लांघते थे।

बेशक, डीयू के छात्रों पर कोई रोक-टोक नहीं थी।

 वे तनावमुक्त नज़र आते और हमेशा कक्षाओं में न जाकर दिल्ली की सबसे दिलचस्प जगहों पर मंडराते दिखते, जबकि हम लाइब्रेरी में अपना सिर खपा रहे होते थे।

 उनके पास तो राजनीति करने और कैम्पस चुनावों को गंभीरता से लेने का भी वक्त होता था।

 राष्ट्रीय दलों से समर्थन पाने वाली छात्र शाखाओं का चुनाव में दबदबा होता था।

 छात्र नेताओं के माथे पर कोई बैंड बंधा हुआ है, बदलाव के समर्थन में नारे लगाए जा रहे हैं।

 बस भरकर जा रहे छात्रों में शामिल होकर प्रचार के लिए कॉलेज दर कॉलेज घूमना, अगली अप्लाइड मैकेनिक्स क्विज की तैयारी करने से तो ज्यादा मजेदार लगता था।

 आईआईटी में भी छात्र संघ के चुनाव होते थे लेकिन, वह शांति से होने वाला मामला था।

 हमें तो कैम्पस में पोस्टर तक लगाने की इजाजत नहीं थी।

 राजनीति हॉस्टल्स के बीच होने वाली हॉर्स ट्रैडिंग तक सीमित थी।

 यह डीयू के अत्यधिक सनसनी वाले माहौल से बिल्कुल अलग था।

 किंतु हम आश्वस्त होकर कह सकते हैं कि हमारे छात्रों ने वाकई अच्छा प्रदर्शन किया और बहुत अच्छे जॉब हासिल किए और इसीलिए तो वे कैम्पस में आए थे।

 हमारे यहां वैसी हिंसा भी नहीं होती थी जैसी डीयू कॉलेजों में होती रहती थी।

 जैसा हाल ही में रामजस कॉलेज में हुआ।

हमने रामजस घटना पर अंतहीन चर्चा की लेकिन, गलत मुद्‌दों पर।

 हमने इसे सहिष्णुता-असहिष्णुता का मुद्‌दा बना दिया।

 एबीवीपी बनाम एआईएसए अथवा भाजपा बनमा कांग्रेस का मामला बना दिया और आखिरकार वही हुआ जो भारत में अंतत: हर राजनीतिक बहस का होता है- मोदी समर्थक अथवा मोदी विरोधी मुद्‌दा।

 यह मूर्खतापूर्ण है, क्योंकि मुख्य मुद्‌दा तो यह है- दिल्ली यूनिवर्सिटी बेकाबू हो गई है।

 मौजूदा मैनेजमेंट, जिसमें कुलपति, डीन और विभिन्न महाविद्यालयों के प्राचार्य, सब आते हैं; यूनिवर्सिटी को काबू में रख ही नहीं पा रहा है।

 हमने इसे उदारवादी-परम्परावादी, वाम-दक्षिणपंथी का मुद्‌दा बना दिया।

 ऐसा है नहीं।

 मुद्‌दा तो यह है- हमारे सामने एक ऐसी यूनिवर्सिटी है, जिसमें सर्वश्रेष्ठ विद्यार्थी आते हैं लेकिन, वहां शैक्षिक परिश्रम अथवा अनुशासन के लिए थोड़ा भी सम्मान नहीं है।

 डीयू में आने वाले 95 फीसदी से अधिक विद्यार्थी सिर्फ पढ़ना और अच्छा भविष्य बनाना चाहते हैं।

 शेष पांच प्रतिशत अराजक तत्वों पर लगाम लगाने में नाकामी यूनिवर्सिटी की प्रतिष्ठा व परिसर के माहौल को नुकसान पहुंचा रही है अौर वहां पढ़ने वाले सारे युवाओं के भविष्य को जोखिम में डाल रही है।

 इसे ठीक किया जा सकता है, यदि ऐसा करने की इच्छाशक्ति हो।

 क्योंकि ऐसी व्यवस्था होनी ही क्यों चाहिए, जिसमें कक्षा में गैर-हाजिर होने से कोई फर्क नहीं पड़ता, क्योंकि साल के अंत में आप परीक्षा में पूछी जाने वाली चीजें रटकर याद कर सकते हैं।

 अनुशासन समितियां इतनी शिथिल क्यों हैं।

 पिछले कुछ वर्षों में हिंसा में शामिल कितने छात्रों को कॉलेज से निकाला गया।

 वहां फालतू के लोग कैंटीनों में मंडराते क्यों रहते हैं।

 यह कॉलेज है या कोई अड्‌डा।

 यह सब डीयू में ही क्यों होता है, सारे आईआईटी, आईआईएम, एनडीए या एम्स में क्यों नहीं होता।

छात्रों के राजनीतिक दृष्टिकोण रखने या राजनीति में रुचि लेने में भी कोई बुराई नहीं है।

 मर्यादा तो तब टूटती है जब हिंसा की धमकियां दी जाती हैं या हिंसा ही हो जाती है।

 एेसा होने पर तत्काल कठोर कार्रवाई होनी चाहिए ताकि कोई भी ऐसे हथकंडों का फिर इस्तेमाल करने की हिम्मत न कर सके।

 पाठ्यक्रम की पूरी अवधि में छात्रों को व्यस्त रखा जाना चाहिए और बाहरी लोगों की कोई जरूरत नहीं है।

 अब वक्त आ गया है कि डीयू को चलाने का दावा करने वाले लोग वाकई सारा मामला अपने हाथों में लें और इस प्रतिष्ठित यूनिवर्सिटी को बेकाबू होने से बचाए।

 छात्रों को तो यही सलाह है कि वे अपनी पढ़ाई और भविष्य पर ध्यान केंद्रित करें।

 राष्ट्रीय मुद्‌दों पर अपना दृष्टिकोण होना अच्छी बात है लेकिन, अपने जीवन के उद्‌देश्य की अनदेखी न करें।

 मीडिया या नेताओं के हाथों अपना इस्तेमाल और इस तरह अपने कॅरिअर का कबाड़ा न होने दें।

 कॉलेज लाइफ का अधिकतम लाभ उठाएं और यह तभी संभव है, जब आप इसका इस्तेमाल अपना भविष्य बनाने में करेंगे।

(ये लेखक के अपने विचार हैं।

)।

चेतन भगत।

अंग्रेजी के युवा उपन्यासकार, सौजन्य- दैनिक भास्कर।

