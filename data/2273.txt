बंगलों की बंदरबांट (दैनिक जागरण)।

यह दुखद और दयनीय है कि सुप्रीम कोर्ट को इस आशय का आदेश देने के लिए विवश होना पड़ा कि पूर्व मुख्यमंत्री सरकारी बंगले के पात्र नहीं और वे उन्हें खाली करने होंगे।

 कायदे से ऐसे किसी आदेश की आवश्यकता नहीं पड़नी चाहिए थी, क्योंकि इसका कोई औचित्य ही नहीं बनता कि मुख्यमंत्री पद से हटने के बाद भी किसी मनमाने नियम की आड़ में सरकारी बंगला हासिल करने के हकदार बन जाएं।

 एक जनहित याचिका पर सुप्रीम कोर्ट की ओर से पूर्व मुख्यमंत्रियों को बंगले खाली करने का जो आदेश दिया गया वह उत्तर प्रदेश के संदर्भ में है।

 इस आदेश के बाद मुलायम सिंह, कल्याण सिंह, राजनाथ सिंह, मायावती के साथ नारायण दत्त तिवारी और रामनरेश यादव को अपने बंगले खाली करने होंगे।

 सुप्रीम कोर्ट के इस आदेश का असर अन्य राज्यों पर भी पड़ेगा, क्योंकि जैसी स्थिति उत्तर प्रदेश में है वैसी ही कुछ अन्य प्रदेशों में भी है।

 बिहार में नीतीश कुमार के पास एक बंगला मुख्यमंत्री की हैसियत से है तो दूसरा पूर्व मुख्यमंत्री की हैसियत से।

 इसी तरह छत्तीसगढ़ में अजीत जोगी भी पूर्व मुख्यमंत्री की हैसियत से सरकारी बंगले पर वर्षो से रह रहे हैं।

 मध्य प्रदेश में तो पूर्व मुख्यमंत्री न केवल सरकारी बंगलों का सुख उठा रहे हैं, बल्कि कैबिनेट मंत्री का दर्जा भी हासिल किए हुए हैं।

 सरकारी बंगलों और अन्य सुविधाओं की ऐसी ही बंदरबाट वाले नियम कुछ और राज्यों में भी हैं।

 राज्यों की राजधानियों के साथ देश की राजधानी दिल्ली में भी तमाम बंगले नेताओं के कब्जे में हैं।

 इस मामले में कैसी मनमानी व्याप्त है, इसका एक उदाहरण जम्मू-कश्मीर के पूर्व मुख्यमंत्री उमर अब्दुल्ला की पत्नी का एक सरकारी बंगले में काबिज होना है।

 वह पति से अलग रह रही हैं, फिर भी सुरक्षा के नाम पर सरकारी बंगले में रहने का दावा कर रही हैं।

इसके पहले पूर्व केंद्रीय मंत्री अजित सिंह अपने पिता की स्मृति के नाम पर सरकारी बंगले को न छोड़ने पर अड़े हुए थे।

 इसके लिए वह धरना-प्रदर्शन करने को भी तैयार थे।

 मायावती बसपा नेता कांशीराम की स्मृति को सहेजने के नाम पर दो बंगले हासिल कर चुकी हैं।

 माना जाता है कि संप्रग सरकार ने संसद में सहयोग के बदले उनकी बंगलों की मांग पूरी की।

 अभी हाल तक शहरी विकास मंत्रलय के साथ संसदीय कार्य मंत्रलय देख रहे वेंकैया नायडू को लोकसभा में इसलिए मुश्किल पेश आ रही थी, क्योंकि वह सत्ता से बाहर हो चुके नेताओं से बंगले खाली कराने की भी मुहिम छेड़े हुए थे।

 उनकी इस मुश्किल से यही स्पष्ट हुआ कि कई बार सरकारों को न चाहते हुए भी विपक्षी नेताओं को सरकारी आवास अथवा अन्य सुविधाएं मुहैया करानी पड़ती हैं।

 स्पष्ट है कि एक तरह से सरकारी बंगलों में रहने की नेताओं की प्रवृत्ति शासन की नीतियों को भी प्रभावित करती है।

 पूर्व मुख्यमंत्री अथवा अन्य नेता सरकारी बंगलों एवं अन्य सुविधाएं और खास तौर पर सुरक्षा केवल इसलिए हासिल किए रहना चाहते हैं ताकि उनका रुतबा बरकरार रहे।

 इस रुतबे की भारी कीमत सरकारी खजाने को चुकानी पड़ती है।

 अच्छा तो यह होगा कि सुप्रीम कोर्ट के इस आदेश के बाद नेताओं की वे सभी सुविधाएं छीनी जाएं जिनके लिए वे पात्र नहीं हैं।

 यह भी सुनिश्चित करना होगा कि नियमों में छिद्र न तलाश लिए जाएं।

 पात्र न होते हुए भी सरकारी सुविधाओं का उपभोग करना सामंती मानसिकता का परिचायक है और लोकतंत्र में ऐसी मानसिकता के लिए कहीं कोई जगह नहीं हो सकती।

, सौजन्य – दैनिक जागरण (02.08.2016)।

