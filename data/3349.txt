पश्चिमी देशों का इम्तिहान (दैनिक जागरण : Editorial)।

फ्रांस की राजधानी पेरिस में इस्लामिक स्टेट यानी आइएस का कहर टूटा।

 डेढ़ सौ निरपराध लोग बर्बर इस्लामी आतंकियों की भेंट चढ़ गए।

 इस वहशीपन ने दुनिया के सबसे सहिष्णु और उदार राष्ट्र को असहिष्णुता अपनाने के लिए बाध्य कर दिया है।

 हमले की कड़ी निंदा करते हुए फ्रांस के राष्ट्रपति फ्रांस्वा ओलांद ने आतंकवादियों से बेरहमी से निबटने की बात की है।

 पेरिस में हुए आतंकी हमले की पृष्ठभूमि में तुर्की में जी-20 देशों के शिखर सम्मेलन में दुनिया की बड़ी शक्तियों ने आतंकवाद के खिलाफ एकजुट होने की बात की है।

 प्रधानमंत्री नरेंद्र मोदी ने भी आतंकवाद को नेस्तनाबूद करने के लिए साझा वैश्विक प्रयास तत्काल शुरू करने का आह्वान किया है।

 उन्होंने आतंकी फंडिंग बंद करने, हथियार सप्लाई चैनल खत्म करने और साइबर नेटवर्क के दुरुपयोग पर पाबंदी लगाने को जी-20 की पहली प्राथमिकता बताई है।

, पूरे यूरोप में मुस्लिमों की आबादी करीब 1.50 करोड़ है, जिसकी तिहाई आबादी फ्रांस में रहती है।

 कितनी बड़ी विडंबना है कि जिस उपासना के समान अधिकार और अभिव्यक्ति की स्वतंत्रता के कारण फ्रांस (और अन्य तमाम प्रजातांत्रिक देशों) में मुसलमान बराबरी के अधिकार से आबाद हैं, उन्होंने ही वहां इस साल के प्रारंभ में शार्ली अब्दो के कार्यालय में घुसकर ‘अभिव्यक्ति की स्वतंत्रता’ का गला घोंट दिया।

 और अब फ्रांस को अपनी सहिष्णुता की कीमत में इस्लामी असहिष्णुता और बर्बरता का नंगा नाच देखना पड़ा।

, अब अमेरिका, जर्मनी, स्पेन, रूस आदि ताकतवर देशों ने इस्लामी आतंकवाद को उसके अंजाम तक पहुंचाने का खम भले ही ठोका हो, किंतु क्या इस दानव के पनपने और पुष्पित होने में उनके दोहरे मापदंड जिम्मेदार नहीं हैं।

 सीरिया में सत्ता पलट के लिए चरमपंथी संगठनों को सऊदी अरब ने वित्तीय पोषण देकर हथियार थमाए।

 सऊदी अरब को किसका अभयदान प्राप्त है।

 इराक में तेल के खेल के लिए सद्दाम हुसैन को अपदस्थ करना कहां तक उचित साबित हो रहा है।

 अब जबकि रूस ने आइएस के खिलाफ निर्णायक जंग छेड़ी है, अमेरिका उसका साथ देने से कतरा रहा है।

 911 के हमले से पूर्व अमेरिका इस्लामी आतंक को नकारता आया था।

 भारत अपने पड़ोसी मुल्क के द्वारा चलाए जा रहे जिहाद की फैक्ट्री का मामला अंतरराष्ट्रीय पटल पर उठाता रहा, किंतु अमेरिका का पाक को संरक्षण देना कभी बंद नहीं हुआ।

 करोड़ों डॉलर अमेरिकी सहायता प्राप्त कर पाकिस्तान अपने आप को भारत को हजार घाव देने के लिए निरंतर तैयार करता रहा।

 आज वही पाकिस्तान खुद के आतंकवाद से पीड़ित होने का रोना रोता है।

 अफगानिस्तान से सोवियत संघ को खदेड़ भगाने के लिए अमेरिका ने जिन आतंकवादियों के हाथों में बंदूकें थमाई थीं, वे जवाहिरी और बगदादी के रूप में ही तो मानवता को रक्तरंजित कर रहे हैं।

 पाश्चात्य देशों को चाहिए कि वे आतंकवाद को अच्छे आतंकवाद या बुरे आतंकवाद के चश्मे से देखना बंद करें।

 यदि आप सहिष्णुता को जीवन मूल्य के रूप में बचाना चाहते हैं तो जिहादी हिंसक मानसिकता के खिलाफ असहिष्णुता अपनानी होगी।

, दुनिया को खिलाफल (इस्लामी निजाम) के नीचे लाने का दावा करने वाले बर्बर आतंकी संगठन ‘आइएस’ के कहर से बचने के लिए सीरिया के लाखों लोग यूरोपीय देशों में शरण ले रहे हैं।

 जर्मनी, ब्रिटेन, आस्टिया, फ्रांस, हंगरी, ग्रीस, फिनलैंड आदि देशों में लाखों शरणार्थी जान की सलामती और शरण चाहते हैं।

 लेकिन अपने उदार होने का परिचय देने वाले इन देशों को इस बात के लिए भी सचेत रहना चाहिए कि कहीं शरणार्थियों की आड़ में इस्लामी आतंकवादी उनके समाज को इंसानी खून से रंगने तो नहीं आ रहे।

 उदारवाद का परिचय देते हुए जर्मनी ने अपनी सीमाएं खोली थीं।

 पिछले दिनों वहां की पुलिस ने 51 वर्षीय उत्प्रवासी को पकड़ा है।

 उसकी कार में भारी मात्र में बम और हथियार बरामद किए गए हैं।

 पूछताछ में उसने बताया है कि वह पेरिस जाने की जुगत में था।

 क्या यह महज संयोग है कि अमेरिका में 911 के हमले को अंजाम देने वालों में से अधिकांश जर्मनी से ही गए थे।

 क्या वह सबक लेने के लिए यथेष्ट नहीं था।

, ऐसा नहीं है कि यूरोप इस्लामी आतंकवाद से पहली बार दोचार हो रहा है।

 मार्च, 2004 में स्पेन के मैडिड में आतंकवादियों ने एक ट्रेन को निशाना बनाया था, जिसमें 191 बेकसूरों की मौत हुई थी।

 2005 में लंदन में बस और ट्रेनों पर हमला हुआ, जिसमें 52 मौतें हुईं।

 इस साल के प्रारंभ में पेरिस स्थित शार्ली अब्दो के कार्यालय में हमला कर इस्लामी आतंकवादियों ने 12 लोगों को मार उतार डाला।

 अमेरिका पर 911 के हमले में तीन हजार लोग मारे गए थे।

 उक्त हमले के बाद अमेरिका ने अपनी सुरक्षा व्यवस्था तो चाकचौबंद कर ली, किंतु अन्यत्र जहां कहीं भी कठोर उपाय किए जाते हैं, मानवाधिकारियों के शोर-शराबे के बीच अमेरिका भी सहिष्णुता का पाठ पढ़ाने में जुट जाता है।

 क्यों।

, 2008 में मुंबई में हुए आतंकी हमले में 266 जानें गईं।

 जिंदा पकड़े गए आतंकी अजमल कसाब और सुरक्षा बलों की जद में आए टेलीफोनिक संदेशों में इस हमले के आरोपियों के तार पाकिस्तान में बैठे जिहादियों से जुड़े पाए गए।

 भारत द्वारा अकाट्य सबूत दिए जाने के बावजूद पाकिस्तान ने उन जिहादियों पर अब तक कोई कार्रवाई नहीं की है।

 उल्टा पाकिस्तानी हुक्मरानों और आइएसआइ के संरक्षण में हमले के मास्टर माइंड भारत को आए दिन तबाह कर देने की धमकी देते हैं।

 अमेरिका आदि देशों ने क्या इसका संज्ञान लिया।

 नहीं तो क्यों।

 भारत सदियों से इस्लामी आतंक से त्रस्त रहा है।

 सन् 712 में मुहम्मद बिन कासिम, गोरी, गजनी से चलते हुए गाजियों की परंपरा औरंगजेब और टीपू सुल्तान तक विस्तृत है, जिन्होंने इस्लाम का परचम लहराने के लिए मानवता को बार-बार बर्बरतापूर्वक रौंदा।

 रूस के बाद अब इस बात में दो राय नहीं कि फ्रांस इस्लामी आतंकवाद के खिलाफ निर्णायक मुद्रा में उतरेगा।

 पश्चिम के अन्य ताकतवर देशों को अच्छे-बुरे आतंकवाद का भेद किए बगैर इस बर्बरता को नेस्तनाबूद करने के लिए मानव सभ्यता का साथ देना चाहिए।

-बलबीर पूंज ( भाजपा के राज्यसभा सदस्य रह चुके हैं)।

सौजन्य :- दैनिक जागरण, 18.11.2015।

