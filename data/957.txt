औरों के लिए नजीर (दैनिक जागरण)।

जिद यदि सकारात्मक हो तो निश्चित रूप से अच्छे परिणाम देती है।

 अब भिवानी के कारीमोद गांव को ही लीजिए।

 वहां एक बेटी ने अपने सरपंच पिता से ऐसी जिद की कि वह गांव के लिए ही नहीं वरन समाज के लिए भी नजीर बन गई।

 गांव को शौचमुक्त करने की जिद में न केवल सरपंच पिता ने अपना सब कुछ झोंक दिया वरन गांव की बहू-बेटियों के साथ-साथ अन्य ग्रामीणों ने भी इस नेक कार्य में साथ कदमताल की।

 गांव में जिन घरों में शौचालय नहीं था, वह इनका निर्माण कराया गया।

, हां, ये बात अलग है कि बेटी के मिशन को अंजाम तक पहुंचाने के लिए सरपंच पिता ने खुद 13 लाख रुपये का कर्ज लिया और जो लोग शौचालय बनवाने में असमर्थ थे, उनके घर शौचालयों का निर्माण कराया।

 हालांकि सरपंच ने जब कर्ज लेकर जरूरतमंदों के घर शौचालयों का निर्माण कराया तो लोगों ने शुरू में उन्हें पागल से लेकर क्या-क्या नहीं कहा लेकिन इन सब को अनसुना कर बाप-बेटी मिशन में लगे रहे।

 जागरूकता अभियान चलाए।

 खुले में ग्रामीण शौच न जाएं, इसके लिए निगरानी कमेटी तक गठित की।

, धीरे-धीरे ग्रामीण मिशन से जुड़ते गए और और अंतत: गांव सौ फीसद खुले में शौचमुक्त हो गया।

 ये दीगर है कि बाद में सरकार की ओर से भी इसके लिए धनराशि जारी कर दी गई।

 असल में किसी भी काम को करने के लिए दृढ़ इच्छाशक्ति का होना जरूरी है।

 किसी भी योजना के क्रियान्वयन के लिए सरकारी मशीनरी, अफसरों-कर्मचारियों के प्रयास नाकाफी ही रहेंगे जब तक कि उसमें जनभागीदारी नहीं होगी और इसे जन आंदोलन नहीं बनाया जाएगा।

 ग्रामीणों को जागरूक करने के लिए प्रचार माध्यमों स्लोगन, बैनर, पोस्टर, वाल पेंटिंग आदि में और तेजी लाए जाने की दरकार है।

 साथ ही उन्हें धार्मिक रूप से भी प्रेरित किया जाना चाहिए कि जब हम नदियों, पेड़-पौधों की पूजा करते हैं तो फिर खुले में शौच जाकर हम इनकी पवित्रता को भंग क्यों करें।

, (स्थानीय संपादकीय हरियाणा)।

सौजन्य- दैनिक जागरण।

