चार्जशीट से नाम गायब (दैनिक जागरण)।

पश्चिम बंगाल में राजनीतिक धमक के आगे पुलिस किस तरह से कार्य करती है, यह एक बार फिर प्रमाणित हो गया।

 वह भी हत्या जैसे संगीन मामले में पुलिस किस तरह से किसी को आरोपी बनाती है और बाद में उसे चार्जशीट से हटा देती है यह किसी आश्चर्य से कम नहीं है।

 बात यहां कांग्रेस छोड़कर तृणमूल में शामिल हुए पश्चिम मेदिनीपुर जिले के सबंग के विधायक मानस भुइयां की हो रही है।

 इसी वर्ष हुए विधानसभा चुनाव के मतदान से ठीक पहले सबंग में तृणमूल कांग्रेस के एक कार्यकर्ता की हत्या कर दी गई थी।

 मानस कांग्रेस के टिकट पर सबंग से विधानसभा चुनाव में प्रत्याशी थे।

 चुनाव जीत भी गए।

 उस वक्त पुलिस ने तृणमूल की शिकायत पर मानस भुइयां उनके भाई व पश्चिम मेदिनीपुर जिले के कांग्रेस अध्यक्ष विकास भुइयां और सबंग पंचायत समिति के अध्यक्ष अमल पांडा समेत कई और कांग्रेस कार्यकताओं के खिलाफ हत्या का मामला दर्ज किया गया था।

 इसके बाद मानस भुइयां व उनके भाई समेत अन्य आरोपियों के खिलाफ गिरफ्तारी वारंट भी जारी हो गया।

 चुनाव संपन्न होने के बाद अचानक विकास भुइयां अपने सहकर्मियों के साथ कांग्रेस का दामन छोड़कर तृणमूल में शामिल हो गए।

 वहीं गिरफ्तारी वारंट जारी होने के कुछ दिन बाद ही मुख्यमंत्री ममता बनर्जी ने मानस भुइयां को विधानसभा की लोकलेखा समिति का अध्यक्ष बनाने का फैसला ले लिया।

 वारंट जारी होने के बावजूद मानस भुइयां उनके भाई और अन्य नेताओं की गिरफ्तारी नहीं हुई।

 इसके कुछ दिन बाद मानस भुइयां भी तृणमूल में शामिल हो गए।

 अब पश्चिम मेदिनीपुर व सबंग के ही तृणमूल के एक गुट सवाल उठा रहे हैं कि हत्या के मामले में आरोपी होने के बावजूद पुलिस ने मानस, विकास और अमल का नाम चार्जशीट से कैसे हटा दिया।

 हालांकि, पश्चिम मेदिनीपुर जिले की पुलिस अधीक्षक भारती घोष का कहना है कि जांच में मानस, विकास व अमल के खिलाफ कोई तथ्य नहीं मिले हैं जिसके चलते चार्जशीट से नाम हटाया गया है।

 पर, यहां प्रश्न यह है कि पुलिस ने जब प्राथमिकी दर्ज की थी तो उस समय जांच कर यह साबित करने की कोशिश क्यों नहीं की गई कि जिन्हें नामजद अभियुक्त बनाया जा रहा है उनका इस हत्याकांड से कुछ लेना देना नहीं है।

 फिर गिरफ्तारी वारंट कैसे जारी हो गया।

 कांग्र्रेस में वे लोग थे तो हत्या के आरोपी थे और तृणमूल में शामिल होते ही बेकसूर हो गए।

 यह सवाल विरोधी दल उठ रहे हैं।

 कांग्रेस प्रदेश अध्यक्ष अधीर चौधरी तो शुरू से कह रहे हैं कि कांग्रेस को तोडऩे के लिए तृणमूल हर हथकंडा अपना रही है।

 चार्जशीट से नाम हटने के बाद तो यह और स्पष्ट हो गया कि पुलिस तृणमूल के निर्देश पर काम कर रही है।

 ऐसे में पुलिस की भूमिका पर सवाल उठना लाजिमी है।

 स्थानीय संपादकीय : पश्चिम बंगाल , सौजन्य- दैनिक जागरण, 08-12-2016।

