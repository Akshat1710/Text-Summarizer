‘लुक ईस्ट’ नीति की समीक्षा का समय (दैनिक ट्रिब्यून)।

सुबह-सुबह टीवी पर पश्चिमी देशों के न्यूज चैनलों जैसे कि सीएनएन और बीबीसी इत्यादि को देखना बहुत रोचक लगता है, क्योंकि उन पर अमेरिकी राष्ट्रपति डोनाल्ड ट्रंप के सनकीपन, उनके पूर्वाग्रहों और दुनिया के कुछ देशों और नागरिकों के प्रति एकतरफा राय रखने वाली प्रवृत्ति पर होने वाली काफी कटु टिप्पणियां देखने-सुनने को मिलती हैं।

 देखा जाए तो ट्रंप के उद‍्गार समूचे अमेरिका के उन गोरे नागरिकों के अंदर धधक रहे गुस्से और चिंताओं को प्रतिबिंबित करते हैं, जिनका मानना है कि वैश्वीकरण की नीति के चलते दूसरे देशों से जो आप्रवासी कामगार अमेरिका आए हैं, उनकी वजह से न सिर्फ उनका काम-धंधा जाता रहा बल्कि सामाजिक संरचना भी प्रभावित हुई है।

 इसके अलावा उनके मन में यह डर भी समाया हुआ है कि बाहर से आए इन लोगों में शामिल होकर पंहुचे ‘कट्टर इस्लामिक आतंकवाद’ से उनकी जान-माल को खतरा है।

 लेकिन इस सबके बीच इस बात को नजरअंदाज किया जा रहा है कि अपने चुनावी भाषणों में ईरान के प्रति अपनी संभावित नीति और इस्राइली प्रशासन को फिलीस्तीनी भूमि पर आगे कब्जा करने में गुरेज करने की बात कहकर ट्रंप पहले ही बड़े तेल-धनकुबेर मुल्कों जैसे कि सऊदी अरब और यूएई का दिल जीत चुके हैं।

 लेकिन इसके साथ उन्हें अब यह कर दिखाना होगा कि ईरान को अपने साथ कैसे जोड़े रखा जाए।

इन हालातों के आलोक में भारत को अपनी पूर्वी दिशा में स्थित बंगाल की खाड़ी, मलाक्का जलडमरू और दक्षिण चीन सागर से लगते देशों के साथ सहयोग बनाने पर ज्यादा ध्यान देने की जरूरत है।

 हमें मौजूदा परिस्थितियों के मद्देनजर अपनी ‘लुक ईस्ट’ यानी पूर्वी पड़ोसियों से संबंध प्रगाढ़ करो वाली विदेश नीतियों की अब ध्यानपूर्वक पुनः समीक्षा करनी होगी क्योंकि इसे उस काल में बनाया गया था जब एशिया-प्रशांत क्षेत्र के देश दुनिया की उभरती हुई आर्थिक शक्तियां बनने को अग्रसर थे।

 उस वक्त हमने जापान और दक्षिण कोरिया के साथ अपने आर्थिक संबंधों को और मजबूत बनाने के अलावा ‘आसियान’ संगठन के अन्य सदस्य देशों के साथ भी मुक्त-व्यापार और बृहद आर्थिक सहयोग बनाने पर सामूहिक संधि की थी।

 ‘आसियान’ देशों की शिखर वार्ताओं में भारत, चीन, जापान, दक्षिण कोरिया, ऑस्ट्रेलिया और न्यूजीलैंड के नेताओं के अलावा तत्कालीन अमेरिकी राष्ट्रपति ओबामा भी सक्रिय रूप से भाग लेते रहे हैं।

लेकिन परिस्थितियों ने तब से मोड़ लेना आरंभ कर दिया जब हावी होने को लगातार आतुर चीन ने दबंगता दिखाते हुए अपने सभी समुद्रीय पड़ोसियों जैसे कि जापान, ताईवान, दक्षिण कोरिया, वियतनाम, फिलीपींस, मलेशिया, ब्रुनेई और इंडोनेशिया के साथ विवादित समुद्री-सीमा पर धौंसपट्टी दिखानी शुरू कर दी।

 इसका नतीजा यह हुआ कि चीन की बढ़ती क्षेत्रीय महत्वाकांक्षा के प्रति कैसा रवैया अपनाया जाए, इस मुद्दे पर ‘आसियान’ संगठन में फूट पैदा हो गई।

 अब ‘आसियान’ संगठन में उसकी बढ़ती आक्रामकता का तोड़ निकालने के लिए एक संयुक्त रणनीति बनाने का प्रयास किया जा रहा है।

 उधर चीन भी अपनी सैन्य और आर्थिक ताकत का इस्तेमाल करते हुए ‘आसियान’ संगठन के सदस्य देशों में आपसी फूट डलवाने की हरचंद कोशिश कर रहा है।

चीन की इस बढ़ती दबंगता का तोड़ निकालने की खातिर ओबामा प्रशासन ने एशिया-प्रशांत में ‘पिवेट टू एशिया’ नामक सामरिक रणनीति के तहत इस क्षेत्र के देशों के साथ सैन्य संबंधों को प्रगाढ़ करते हुए इस इलाके में अपनी नौसेना की उपस्थिति को बढ़ा दिया था।

 इस नीति का महत्वपूर्ण पहलू यह था कि चीन की आर्थिक बढ़त की चुनौती का सामना करने के लिए इस इलाके के देशों को साथ जोड़ते हुए व्यापार और निवेश को बढ़ावा देने के लिए ट्रांस पैसिफिक (इकोनाॅमिक) पार्टनरशिप (टीपीपी) की प्रस्तावना की गई।

 इस संघ में अमेरिका, मेक्सिको, चिली, पेरू, जापान, ऑस्ट्रेलिया और न्यूजीलैंड के अलावा ‘आसियान’ संगठन के सिंगापुर, मलेशिया, ब्रुनेई और वियतनाम ने सदस्य बनना मंजूर किया।

 इस बारे में साफ संकेत मिले कि वक्त के साथ फिलीपींस, लाओस, थाईलैंड, इंडोनेशिया और कंबोडिया भी इसकी सदस्यता ग्रहण कर लेंगे।

 अपने बहुत बड़े उपभोक्ता बाजार के मद्देनजर अमेरिका की भी कोशिश थी कि इसका व्यापारिक और आर्थिक फायदा चीन को मिलने की बजाय टीपीपी के देशों को मिले।

 लेकिन नवनियुक्त राष्ट्रपति डोनाल्ड ट्रंप ने अपने पहले-पहल लिए गए निर्णयों में टीपीपी को तिलांजलि देना था ताकि अपने वह उस चुनावी वादे को पूरा कर सकें, जिसमें उन्होंने सत्ता में आने पर व्यापार में और ज्यादा उदारीकरण न करने की बात कही थी।

इस प्रक्रिया का असर हमारे पूर्वी पड़ोसियों की सीमा के परे तक होना लाजिमी है।

 हालांकि टीपीपी ने चीन को अपनी सदस्यता इसलिए नहीं दी थी ताकि ‘सीपा’ (रीजनल कॉमप्रिहेंसिव इकोनाॅमिक पार्टनरशिप एग्रीमेंट) और ‘आसियान’ संगठन एवं सहयोगी देशों (जिसमें भारत भी एक है) के बीच सहयोग प्रगाढ़ हो सके।

चीन द्वारा स्कारबोरो शोल टापू पर जबरदस्ती कब्जा करने की घटना से घबराए फिलीपींस के नेतृत्व ने चीन से दोस्ती करने की पेशकश करते हुए खुद को तटस्थ दिखाने का प्रयास किया है।

 मलेशिया ने भी कुछ इसी तरह के संकेत दिये हैं।

 कंबोडिया ने तो अमेरिका के साथ होने वाले संयुक्त सैनिक अभ्यास को रद्द कर दिया है।

 सबसे चौंकाने वाली बात यह है कि थाईलैंड जो लंबे समय तक अमेरिका का सैन्य सहयोगी रहा है, अब वह चीनी पनडुब्बी और अन्य सुरक्षा उपकरण खरीदने की ओर अग्रसर है।

 चीन ने म्यांमार पर दबाव बनाया है कि वह अपने सीमांत जिलों, शान और काचिन में अड्डा बनाए बैठे चीनी विद्रोही गुटों पर कड़ी कार्रवाई करे।

 इससे भी ज्यादा यह कि खुद ‘आसियान’ संगठन के अंदर पहली बार दरार उस वक्त देखने को मिली जब इंडोनेशिया और मलेशिया ने म्यांमार में रोहिंग्या मुसलमानों के मारे जाने पर अपना एतराज जताया।

 इसी बीच चीन ने अपने यहां यात्रा पर आए वियतनाम की वामपंथी पार्टी के मुखिया न्गूयेन फू ट्रोंग का स्वागत एक राजकीय अतिथि की तरह लाल कालीन बिछाकर किया।

इधर भारत ने प्रस्तावित टीपीपी संधि के बिखर जाने का स्वागत किया है क्योंकि इसके सदस्यों देशों द्वारा अमेरिकी बाजार को प्रतिस्पर्धित दरों पर माल मुहैया करवाने से हमारे हितों को चोट पहुंचनी थी।

 इन परिस्थितियों में भारत को देखना पड़ेगा कि वह आरसीईपी संघ की आगामी दिशा को किस हद तक प्रभावित कर पाए ताकि इसमें सेवा क्षेत्र को शामिल किए जाने पर हमारी चिंताओं के अलावा भारत से आयात की जाने वाली वस्तुओं और सेवाओं पर चीन की नीतियों में पारदर्शिता के अभाव को दूर किया जा सके।

अमेरिका के गृह मंत्री टिलरसन, रक्षा मंत्री मैट्टिस और स्वयं राष्ट्रपति ट्रंप का भी चीन द्वारा अपने इर्द-गिर्द के समुद्री इलाके में वर्चस्व बनाने के प्रयासों से चिंतित होना लाजिमी है।

 अमेरिकी सरकार को भली भांति पता है कि उस इलाके में चीन की ताकत और समुद्री इलाकों पर अपना बेजा दावा करने वाले कृत्य में संतुलन बनाने हेतु उसे जापान, ऑस्ट्रेलिया, वियतनाम, इंडोनेशिया और भारत का सहयोग लेने की जरूरत पड़ेगी।

 यह ध्यान देने योग्य है कि ‘आसियान’ में पहली बार दिखी दरार और आपसी मनमुटाव पर राष्ट्रपति ट्रंप भी उतनी निजी दिलचस्पी दिखाएंगे जितना कि ओबामा इस संगठन से जुड़े मामलों और इसके शिखर सम्मेलनों में विशेषतौर पर भाग लेकर किया करते थे, इस बात की संभावना कम ही है।

, – जी. पार्थसारथी।

सौजन्य- दैनिक ट्रिब्यून।

