आलेख : लुभाने के बजाय सुधारों पर जोर – लॉर्ड मेघनाद देसाई (नईदुनिया)।

किसी ने सोचा भी नहीं था कि एक आम बजट देश में बड़े राजनीतिक सुधार की राह तैयार करेगा।

 इस बजट ने देश की भावी आर्थिक तस्वीर की झलक तो दिखाई ही है, यह आश्वासन भी दिया है कि राजनीतिक सुधारों का सिलसिला अब शुरू होने वाला है।

 वित्तमंत्री अरुण जेटली ने आम बजट में यह एलान किया कि अब राजनीतिक दल दो हजार रुपए से अधिक की राशि अनाम स्रोत के रूप में प्राप्त नहीं कर पाएंगे।

 पहले यह सीमा बीस हजार रुपए थी।

 वाकई जेटली ने यह एक क्रांतिकारी कदम उठाया है।

 निर्वाचन आयोग ने भी हाल में इसी तरह का विचार व्यक्त किया था और खुद प्रधानमंत्री ने राजनीतिक सुधारों पर बल देते हुए पिछले दिनों कई बार यह कहा कि हमें राजनीतिक दलों को मिलने वाले चंदे को पारदर्शी बनाने की आवश्यकता है।

 सुधार की इस पहल पर राजनीतिक दलों की प्रतिक्रिया देखने लायक होगी।

 ज्यादातर दल अब तक खुद को मिलने वाले चंदों को पारदर्शी बनाने की हर पहल का विरोध करते रहे हैं, लेकिन अब जबकि पूरा देश कैशलेस इकोनॉमी की ओर बढ़ रहा है, तब यह आवश्यक है कि राजनीतिक दल भी अपने तौर-तरीके सुधारें।

 नई पहल के रूप में यह कहा गया है कि रिजर्व बैंक राजनीतिक दलों के लिए बॉण्ड जारी करेगा।

 यह सोच किस तरह आकार लेती है, इसके बारे में फिलहाल कुछ कहना मुश्किल है।

, आर्थिक सर्वे के आधार पर विशेषज्ञ यह मान रहे थे कि मोदी सरकार इस आम बजट में कुछ ऐसे कदम उठा सकती है जो आम जनता को लोक-लुभावन प्रतीत हों, लेकिन जेटली ने ऐसी कोई झलक नहीं दिखाई कि वह लोक-लुभावन बजट पेश करना चाहते हैं।

 इसके बजाय उन्होंने सुधारों को प्राथमिकता दी और यह साबित किया कि देश को सही आर्थिक दिशा में ले जाना ही उनका एजेंडा है।

 आयकर में राहत का फैसला नोटबंदी से परेशान जनता को कुछ मदद पहुंचाने के इरादे से किया गया।

 इसे लोक-लुभावन कदम नहीं माना जा सकता, क्योंकि इसके आसार पहले से थे कि नोटबंदी के बाद सरकार आयकर के संदर्भ में कोई बड़ा फैसला ले सकती है।

, बजट के संदर्भ में अब तमाम समीक्षाएं होंगी, लेकिन मेरी निगाह में यह एक क्रांतिकारी बजट है, जो बड़े बदलाव का मार्ग प्रशस्त करेगा।

 इस निष्कर्ष पर पहुंचने के कुछ कारण हैं।

 एक कारण तो राजनीतिक फंडिंग में साफ-सफाई है ही, रोजगार के सृजन पर सरकार का जोर और कृषि तथा गांव की अर्थव्यवस्था पर नए सिरे से ध्यान देना भी है।

 गांव, कृषि और उससे जुड़े क्षेत्रों में बजट का आवंटन करीब 25 प्रतिशत बढ़ा दिया गया है।

 देश की आर्थिक बुनियाद को और अधिक मजबूत करने के लिए यह आवश्यक था।

, अगर सब कुछ सही तरह हुआ तो विकास दर की रफ्तार घटने की आशंका का कोई मतलब नहीं रह जाएगा।

 बुनियादी ढांचे में निवेश में करीब 25 प्रतिशत की वृद्धि विकास दर को तेज करने के लिए आवश्यक है।

 सरकार ने अपना इरादा स्पष्ट कर दिया है कि वह इन आशंकाओं को समाप्त करना चाहती है कि नोटबंदी के फलस्वरूप भारत की विकास दर में कमी आ सकती है।

 नोटबंदी का तात्कालिक असर तो है, लेकिन अगर सरकार बुनियादी ढांचे में खर्च बढ़ाती है तो न केवल रोजगार के अवसर बढ़ेंगे, बल्कि विकास की रफ्तार भी तेज होगी।

 रोजगार के अवसर बढ़ाना सरकार की प्राथमिकता में है, इसकी झलक आर्थिक सर्वेक्षण से भी मिली है और आम बजट से भी।

 समस्या यह है कि अभी सरकारी खर्च ही बढ़ाने की बात है।

 सवाल यह है कि इसमें निजी क्षेत्र की कितनी मदद ली जाती है।

 यह गौर करने लायक है कि जहां चीन में बुनियादी क्षेत्र की परियोजनाओं में पीपीपी मॉडल यानी सरकारी और निजी क्षेत्र की भागीदारी में निजी क्षेत्र की हिस्सेदारी 45 प्रतिशत तक है वहीं भारत में यह मुश्किल से 30 प्रतिशत है।

 निजी क्षेत्र को निवेश के लिए प्रेरित करने के लिए यह जरूरी है कि उपयुक्त माहौल बने।

 सरकार निजी क्षेत्र के निवेशकों को उत्साहित करना चाहती है, लेकिन उसने यह भी सुनिश्चित किया है कि जो लोग आर्थिक घपलेबाजी कर इधर-उधर हो जाते हैं, वे बच न पाएं।

 इसके लिए वित्तमंत्री ने ऐसे लोगों की संपत्ति जब्ती का कानून लाने का वादा किया है।

 यह भी भ्रष्टाचार के खिलाफ एक कड़ा संदेश है।

, सरकार की एक और बड़ी पहल कम लागत वाली आवासीय परियोजनाओं को बुनियादी क्षेत्र में शामिल करना है।

 इस पहल से लोगों को सस्ते मकान उपलब्ध कराने का संकल्प भी साकार होगा और बुनियादी क्षेत्र को भी बल मिलेगा।

 इसी तरह वित्त मंत्री ने पचास करोड़ रुपए तक के टर्नओवर वाली छोटी कंपनियों के लिए टैक्स को घटाकर 25 प्रतिशत कर दिया है।

 माना जा रहा है कि इससे देश की करीब 95 प्रतिशत कंपनियां सीधे लाभान्वित होंगी।

 बुनियादी क्षेत्र में जोर के साथ यह कदम बड़े पैमाने पर रोजगार बढ़ाने में सहायक बनना चाहिए।

, बजट में काफी कुछ एक जैसा होता है।

 इस बार भी है।

 मसलन शिक्षा, स्वास्थ्य आदि विषयों पर खर्च में थोड़ा-बहुत हेर-फेर, लेकिन हर बजट सरकार की आर्थिक दिशा के संदर्भ में सोच का संकेतक होता है।

 इस लिहाज से कहा जा सकता है कि वित्तमंत्री ने यह भरोसा जताया है कि विमुद्रीकरण के बाद देश की आर्थिक स्थिति नए सिरे से उभरेगी।

 उनके इस भरोसे का एक आधार वस्तु एवं सेवा कर यानी जीएसटी पर शीघ्र अमल होने की उम्मीद भी है।

 जीएसटी की जमीन लगभग तैयार हो गई है।

, नि:संदेह सरकार ने देश की आर्थिक दिशा को और अधिक स्पष्ट करने के लिए आम बजट के रूप में मिले अवसर का भरपूर लाभ उठाया है।

 अब उसे एक और पूर्ण बजट प्रस्तुत करने का अवसर अगले साल मिलेगा।

 माना जा रहा है कि तब सरकार कुछ लोक-लुभावन कदम भी उठा सकती है, क्योंकि उसके बाद तो अगले आम चुनाव की नौबत ही आनी है।

, — लॉर्ड मेघनाद देसाई, (लेखक प्रख्यात आर्थिक विशेषज्ञ और एमडी एकेडमी ऑफ इकोनॉमी के संस्थापक हैं)।

सौजन्य- नईदुनिया।

