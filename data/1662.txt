अपनी सुविधा वाला सच (दैनिक जागरण )।

इन दिनों खुद को औरों से बेहतर देशभक्त बताने की होड़ मची है।

 इस होड़ में जेएनयू के वे छात्र भी शामिल हैं जिन पर देश विरोधी नारे लगाने का आरोप है।

 वे खुद को कुछ अलग और ज्यादा उदार किस्म का देशभक्त बता रहे हैं और अपने आलोचकों-विरोधियों को संकीर्ण-संकुचित एवं ‘भक्त’ किस्म का करार दे रहे हैं।

 अब भक्त का मतलब भाजपा समर्थक भी होने लगा है।

 कुछ ऐसे भी लोग हैं जो दूसरों को कमतर देशभक्त साबित करने के लिए खुद को सगर्व ‘देश विरोधी’ घोषित कर रहे हैं-कुछ इस अंदाज में कि अगर सच कहना बगावत है तो हम बागी हैं।

 विचित्र यह है कि देशभक्तों की इस टोली को यह समझने में परेशानी हो रही है कि देश विरोध क्या होता है।

 इस परेशानी का मूल कारण यह है कि इस टोली ने अपनी सुविधा के लिए भारत और भारत सरकार के बीच की विभाजन रेखा को धुंधला कर दिया है।

 इसका एक प्रमाण पूर्व केंद्रीय मंत्री चिदंबरम ने दिया।

, शायद हम सब राष्ट्रविरोधी हैं-इस शीर्षक से लिखे अपने लेख में उन्होंने समझाया है कि दिल्ली पुलिस राजद्रोह अधिनियम की जैसी व्याख्या कर रही है उसके चलते आप न तो सरकार की निंदा कर सकते हैं और न ही उसका उपहास उड़ा सकते हैं।

 वित्तमंत्री के साथ ही देश के गृहमंत्री रह चुके चिदंबरम ने बड़ी चतुराई से जेएनयू में 9 फरवरी को लगे उन नारों का जिक्र नहीं किया जो भारत सरकार नहीं, बल्कि भारत के खिलाफ लगाए गए थे।

 ऐसी ही चतुराई अन्य तमाम लोग भी दिखा रहे हैं और इस क्रम में यहां तक लिख रहे हैं कि ‘यदि राष्ट्रवाद की परिभाषा संकुचित हो तो फिर राष्ट्रविरोधी होना नैतिकता हो जाती है।

’ जिस बिहार ने 2014 में राजद्रोह के 18 मामलों में 28 लोगों को गिरफ्तार किया उसके मुख्यमंत्री नीतीश कुमार भी केंद्र सरकार से पूछ रहे हैं कि राजद्रोह का पैमाना क्या है।

, बेहतर देशभक्तों की टोली यह साबित करने के लिए अतिरिक्त मेहनत कर रही है कि जेएनयू में जो नारे लगे वे अभिव्यक्ति की आजादी के तहत लगे।

 इस टोली में इसे लेकर तो थोड़ा मतभेद है कि नारेबाजी करने वाले छात्र बावले हैं या प्रखर जनवादी, लेकिन वे इसे लेकर न केवल एकमत हैं, बल्कि एक सुर में बोल भी रहे हैं कि उन्होंने कुछ गलत नहीं किया।

 जबसे नारेबाजी कांड के एक वीडियो में छेड़छाड़ किए जाने का अंदेशा गहराया है तबसे यह टोली कुछ ज्यादा ही उत्साहित है।

 जेएनयू में हुई नारेबाजी के तमाम वीडियो हैं।

, इनमें से कई विभिन्न टीवी चैनलों पर दिखाए जा चुके हैं।

 किसी में ऑडियो अस्पष्ट है तो किसी में स्पष्ट।

 किसी में चेहरे साफ हैं तो किसी में धुंधले।

 जो इस मत के हैं कि जेएनयू में कुछ गलत नहीं हुआ उनके लिए वीडियो भी अस्पष्ट हैं और आडियो भी।

 वे संदिग्ध किस्म के एक वीडियो को बाकी सारे वीडियो से ज्यादा महत्व दे रहे हैं।

 शायद उन्हें लगता है कि एक संदिग्ध वीडियो बाकी सारे वीडियो की छुट्टी कर देगा।

 जो यह मानते हैं कि जेएनयू में कुछ अनर्थ हुआ है वे स्वाभाविक तौर पर इस पर जोर दे रहे हैं कि संदिग्ध किस्म के एक वीडियो की आड़ में बाकी सारे वीडियो की अनदेखी करना ठीक नहीं।

, ऑडियो-वीडियो और वीडियो में ऑडियो की सत्यता की पुष्टि फोरेंसिक जांच के जरिये ही हो पाती है, लेकिन ऐसी किसी जांच के पहले कुछ लोगों ने खुद ही उसकी जांच कर दी और अपना फैसला भी सुना दिया।

 वे ऐसा व्यवहार कर रहे हैं, मानो पुलिस हों और अदालतों को उनके द्वारा की गई जांच और सुबूतों की रोशनी में अपना फैसला सुनाने में देर नहीं करनी चाहिए।

 कायदे से दिल्ली पुलिस को अब तक उन सब वीडियो की जांच करा लेनी चाहिए थी जो जेएनयू में नारेबाजी से संबंधित हैं, लेकिन पता नहीं इतने जरूरी मामले में भी वह इतनी सुस्त क्यों है।

 उसकी सुस्ती का चाहे जो कारण हो, इस पर गौर करें कि जो जेएनयू में नारेबाजी के वीडियो को महत्व देने को तैयार नहीं वे यह देखने-समझने को भी तैयार नहीं कि जेएनयू में अफजल गुरु के समर्थन में कैसे पोस्टर चस्पा थे।

 हां वे यह खूब जोर-जोर से कह रहे हैं कि देखिए किस तरह इतने प्रतिष्ठित विश्वविद्यालय की छवि खराब करने का काम हो रहा है।

 आश्चर्य नहीं कि जैसे यह साबित करने की होड़ मची है कि जेएनयू के छात्रों ने देश विरोधी नारे नहीं लगाए और जिन्होंने लगाए वे तो बाहर से आए थे उसी तरह यह भी कहा जाना लगे कि वहां जो पोस्टर चस्पा किए गए वे भी बाहर से आए थे और जेएनयू को बदनाम करने के लिए उनमें उन छात्रों के नाम लिख दिए गए जिनसे पुलिस पूछताछ करना चाह रही है।

, पता नहीं जेएनयू में देशविरोधी नारे किसने लगाए और किसने अफजल को शहीद बताने वाले पर्चे-पोस्टर चस्पा किए, लेकिन ऐसे ही एक पोस्टर में कहा गया है-अफजल तुम्हारे अरमानों को हम मंजिल तक पहुंचाएंगे।

 हो सकता है कल को कोई यह कहने लगे कि अफजल का अरमान तो भारत को एक खुशहाल-उन्नत देश के रूप में देखना था, लेकिन ऐसे पर्चो पर इस विश्वविद्यालय की प्रतिष्ठा के लिए चिंतित प्रोफेसरों और खुद को उत्कृष्ट देशभक्त बताने वालों का मौन सुनने लायक है।

 आखिर यह मौन क्या कह रहा है।

 नि:संदेह यह भी ठीक नहीं कि इस मसले पर पीएम भी मौन हैं।

 आखिर खुद उनकी या उनके कार्यालय की ओर से कोई बयान क्यों नहीं जारी होना चाहिए।

जिन्हें यह लगता है कि किसी ऐसे-वैसे पर्चे पर ज्यादा ध्यान देने की जरूरत नहीं उन्हें रहमत अली से परिचित होना चाहिए।

 कैंब्रिज में 3-हैंबस्र्टन रोड के एक घर में रहमत अली ने 28 जनवरी 1933 को पहली बार एक पर्चे की शक्ल में ही यह लिखा था कि पाकिस्तान नाम का एक अलग देश क्यों बनना चाहिए।

 यह बताने की जरूरत नहीं कि 1947 आते-आते क्या हुआ।

 जिन्हें यह लगता है कि ऐसे-वैसे नारे तो बस नारे होते हैं उन्होंने शायद अपनी दृष्टि के साथ अपनी याददाश्त भी धुंधली कर ली है।

,  ।

सौजन्य:-दैनिक जागरण ,23.02.2016, राजीव सचान।

