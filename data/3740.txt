रस्मअदायगी से आगे (दैनिक जागरण)।

एकीकृत ट्रैफिक प्रबंधन भी शुरू किया जा रहा है लेकिन, यह तभी सफल होगा और हादसे भी तभी रुकेंगे जब प्रशासन बहुत सख्त और पारदर्शी होगा।

सरकार का वार्षिक आयोजन सड़क सुरक्षा सप्ताह सोमवार से आरंभ हो गया लेकिन, इसके पहले लखनऊ में एक बेकाबू कार ने सड़क किनारे बने रैन बसेरे में घुसकर पांच लोगों की जान ले ली और सोमवार को सोनभद्र से इलाहाबाद के रास्ते में हुई एक दुर्घटना में पांच लोग मारे गए।

 उत्तर प्रदेश में रोज औसतन ४२ लोग सड़क हादसों में मारे जाते हैं।

 यह संख्या असामान्य है।

 जिनके घरों के लोग इन हादसों का शिकार होते हैं, वे जीवन भर इससे लगे मानसिक आघात से उबर नहीं पाते।

 घर से निकला हंसता खेलता आदमी किसी की लापरवाही या सड़क निर्माण में हुए भ्रष्टाचार के कारण मारा जाए तो किसी भी व्यवस्था की इससे बड़ी विसंगति नहीं हो सकती।

 कभी-कभी दुर्घटना का कारण व्यक्ति की अपनी लापरवाही भी होती है लेकिन, अधिकतर बार तो कोई टूटा डिवाइडर, किसी क्षतिग्रस्त सड़क के किनारे कच्चे पर उतरने की मजबूरी या मार्ग प्रकाश का कम या बिल्कुल ही न होना भी हादसे की वजह बनते हैं।

 ट्रैफिक व्यवस्था इसलिए पंगु है क्योंकि उत्तर प्रदेश में पंद्रह हजार सिपाहियों की कमी है।

 जो सिपाही हैं, उनमें से कई कभी किसी वीआईपी ड्यूटी में लगा दिए जाते हैं और कभी रैलियों में।

बढ़ती सड़क दुर्घटनाओं का असल कारण सिस्टम की यही कमी है।

 लखनऊ में जिस रैनबसेरे में कार घुसी, उसके लिए एनजीओ ने नगर निगम से अनुमति ही नहीं ली थी।

 ऐसे कई रैनबसेरे अब भी चल रहे हैं लेकिन, नगर निगम को उन्हें नियमों की परिधि में लाने की चिंता नहीं।

 कार चलाने वाला लड़का था तो बालिग लेकिन, उसके पास लाइसेंस नहीं था।

 बिना लाइसेंस के गाड़ी चलाना क्या छोटी बात है।

 अभिभावकों की गलती तो है ही लेकिन, सरकार क्यों नहीं अपने नियमों का पालन करा पा रही।

 किसी की इतनी हिम्मत ही कैसे पड़ जाती है कि वह बिना लाइसेंस गाड़ी चला सके।

 नौ से १५ जनवरी तक मनाए जाने वाले सड़क सुरक्षा सप्ताह में इस बार स्कूली बच्चों को शामिल करने की पहल स्वागत योग्य है।

 इससे उनमें बहुप्रतीक्षित ट्रैफिक जाग्रति आएगी।

 एकीकृत ट्रैफिक प्रबंधन भी शुरू किया जा रहा है लेकिन, यह तभी सफल होगा और हादसे भी तभी रुकेंगे जब प्रशासन बहुत सख्त और पारदर्शी होगा।

 स्थानीय संपादकीय : उत्तर प्रदेश , सौजन्य- दैनिक जागरण।

