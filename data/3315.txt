भूला-बिसरा बलिदान (दैनिक जागरण)।

पिछले दिनों प्रधानमंत्री नरेंद्र मोदी ने पूरे देश को यह संदेश दिया कि आजादी के जिन सिपाहियों ने भारत को गुलामी की बेड़ियों से मुक्त कराने में अपना जीवन खपा दिया उसे याद रखना हर भारतवासी का कर्तव्य है।

 इसी को ध्यान में रखते हुए केंद्र सरकार ने ‘याद करो कुर्बानी’ नाम के एक कार्यक्रम की शुरुआत की, जिसका उद्देश्य उन शहीदों को याद करना और उन्हें श्रद्धांजलि देना है जिन्हें या तो भुला दिया गया है अथवा जिनके बारे में लोगों को पता ही नहीं है।

 विरोधियों ने भारत सरकार के इस कार्यक्रम पर टीका टिप्पणी शुरू कर दी है।

 कुछ राज्यों ने इस अभियान के प्रति उदासीनता का लबादा ओढ़ लिया है तो कुछ ने वही पुराना राग अलापा कि भाजपा-संघ स्वाधीनता आंदोलन से खुद को जोड़ने की कोशिश में ऐसे अभियान चला रहे हैं।

 ऐसे बयान न सिर्फ इस अभियान के प्रति उन लोगों की नासमझी का संकेत हैं, बल्कि कुछ भी नया करने की सरकार की कोशिश पर पलीता लगाने का एक असफल प्रयास भी।

 वास्तव में याद करो कुर्बानी अभियान एक सोच का नतीजा है और वह सोच यह है कि भारत माता को गुलामी से निकालकर आजादी में सांस दिलाने का संघर्ष 1857 से भी पहले शुरू हो चुका था।

 यही नहीं देश के अलग-अलग हिस्सों में ऐसे योद्धा हुए जिन्होंने कहीं शस्त्रों के बल पर तो कहीं शांतिपूर्ण विरोध जताकर और कहीं सामाजिक-धार्मिक चेतना को जगाकर पीड़ित जनता को अंग्रेजी हुकूमत के खिलाफ उठ खड़े होने को तत्पर किया।

 इन बातों से यह सवाल खड़ा होना लाजिमी है कि क्या ऐसे अभियान को आजादी हासिल होने के 70 साल पूरे होने का इंतजार करना चाहिए था।

, क्या ऐसा अभियान देश भर में बहुत पहले ही शुरू नहीं होना चाहिए था।

 यह सच है कि अब तक स्वाधीनता आंदोलन की जो छवि हम सबके जेहन में बिठाई गई है वह बेहद अधूरी और सीमित है।

 वैसे तो यह मुद्दा जटिल है और इसके कई कारण भी होंगे, लेकिन एक सच्चाई शीशे की तरह साफ है और वह यह है कि कुछ मुट्ठी भर नाम छोड़कर हजारों स्वतंत्रता सेनानियों को इतिहास के पन्नों में जगह नहीं मिली।

 यहां हमारा आशय उन आंदोलनकारियों से बिल्कुल नहीं है जो महात्मा गांधी और उनके साथियों के नेतृत्व में देश के लिए लड़ मिटने को तैयार होकर निकले थे।

 अविभाजित भारत में आजादी के हजारों ऐसे दीवाने हुए जिन्होंने कांग्रेस के साथ या उससे अलग आजादी का बिगुल बजाया।

 एक वरिष्ठ सहयोगी के पास हाल ही में एक पुस्तक श्रृंखला देखने को मिली।

 पांच पुस्तकों वाली इस सीरीज में साढ़े ग्यारह सौ ऐसे स्वतंत्रता प्रेमियों का परिचय दिया गया है जिन्हें न तो हमारी पाठ्य पुस्तकों में उचित जगह मिल पाई है और न ही उनके अपने प्रांत, अपने इलाके में स्थानीय किताबों में भी बताया जाता है।

 इनमें केवल क्रांतिकारी योद्धा या राजनीतिक चिंतन रखने वाले ही नहीं, बल्कि कई साधु-संत और मौलवी-दरवेश भी शामिल थे।

 इन महापुरुषों ने वह सामाजिक नींव तैयार की जिस पर स्वतंत्रता संग्राम की इमारत हुई और 1947 में अपने मकाम तक पहुंची।

, चाफेकर बंधु, गौर हरि दास, मातंगिनी हाजरा, सूर्य सेन, कनकलता, रानी गाइडिलिउ, तिरुपुर कुमारण, पार्वती गिरी, के हनुमनतु, कुशल कुंवर, बिरसा मुंडा, सिद्धू कानू, तिलका मांझी, जी सत्यनारायण, दुर्गाबाई देशमुख, वेलु नचियार, रानी चेनम्मा, पीर अली खान, अल्लाह बख्श सुमरू न जाने कितने गुमनाम सेनानी के बलिदान का फल है कि आज हम सब एक स्वतंत्र देश में सांस ले रहे हैं, फल-फूल रहे हैं।

 इस बहस में समय गंवाने का खास मतलब नहीं कि देश के हर हिस्से, खास तौर पर हमारे आदिवासी क्षेत्रों के निडर, जांबाज सेनानियों को हमारे पाठ्यक्रम में जगह क्यों नहीं मिली।

 क्या यह एक राजनीतिक साजिश थी या बौद्धिक या दोनों।

 वो कौन लोग थे या आज भी हैं जिन्होंने कुछ मुट्ठी भर नामों को छोड़ अन्य सभी को गुमनामी के अंधेरों में धकेल कर छोड़ दिया।

 क्या ये इन देशभक्त महापुरुषों के साथ-साथ देश की जनता के साथ अपराध नहीं कि उन्हें अपनी ही मातृभूमि की स्वाधीनता के लिए जीवन न्योछावर करने वालों के बारे बताया-पढ़ाया भी नहीं जाता।

, कनकलता बरुआ असम के गोह की रहने वाली थीं।

 वह अहोम राजाओं के एक राजवंश से संबंध रखती थीं।

 17 साल की तरुणाई में कनकलता ने 1942 के भारत छोड़ो आंदोलन के आह्वान से प्रेरित होकर स्थानीय पुलिस थाने पर तिरंगा लहराने का संकल्प लिया।

 प्रशासन की धमकी और असमिया पुलिस अधिकारी की मनाही को नजरअंदाज करते हुए वह थाने की छत पर पहुंचतीं, इससे पहले ही उसे पुलिस वालों ने गोलियों से छलनी कर दिया।

 उनके साथी मुकुंद काकोती कनकलता से झंडा लेकर आगे बढ़ते गए।

 कुछ कदम दूर मुकुंद को भी पुलिस ने शहीद कर दिया।

 आज असम की वीरांगना कनकलता बरुआ हर युवा के लिए राष्ट्रप्रेम और साहस का प्रतीक हैं, लेकिन पता नहीं असम से बाहर कितने भारतवासी उनकी वीरगाथा से परिचित हैं।

 1957 में मंगल पांडे के विद्रोह से छह दशक पहले आदिवासी तिलका मांझी ने अंग्रेज हुकूमत की चूलें हिलाकर रख दी थी।

 आदिवासियों में एक आइकॉन या इतिहास पुरुष कहे जाने वाले तिलका मांझी या बाबा तिलका एक पूजनीय स्थान रखते हैं।

 जब दबाव के सभी तरीके विफल हो गए तो अंग्रेज प्रशासन ने तिलका मांझी को हार स्वीकार करने के लिए आज के भागलपुर शहर लाकर घोड़ों से बांधकर घसीटा।

 इतनी यातनाएं सहकर भी बाबा तिलका आदिवासियों पर अंग्रेज शासन के लिए नहीं माने।

 आखिरकार सभी के सामने भारत मां के इस वीर सपूत को फांसी पर लटका दिया गया।

 आज कितने युवा जानते हैं कि 1857 की क्रांति से 60 साल पहले 1784 में तिलका मांझी अंग्रेजों के खिलाफ सशस्त्र क्रांति छेड़ने वाले पहले बहादुर सेनानी थे।

 बहुत से स्वतंत्रता सेनानियों के बारे में अब उनके अपने गांव के बच्चे भी नहीं जानते।

 याद करो कुर्बानी इसी भूल को सुधारने और ऐसे वीरों को याद करने का पर्व है जिन्हें देश ने भुला दिया था।

 भावी पीढ़ी के लिए हमें सभी राजनीतिक व प्रांतीय मतभेदों को भुलाकर इस पर्व को एक अवसर समझकर इसका भरपूर लाभ उठाना चाहिए।

, लेखिका – स्मिता मिश्रा।

 (लेखिका प्रसार भारती में सलाहकार हैं), सौजन्य – दैनिक जागरण (14.08.2016)।

