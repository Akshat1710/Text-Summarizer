पंच-सरपंचों में रोष स्वभाविक (दैनिक जागरण)।

राज्यपाल द्वारा जम्मू-कश्मीर पंचायती राज संशोधन बिल को मंजूरी देने से पूर्व पंच-सरपंचों में रोष उत्पन्न होना स्वभाविक है।

 इस संशोधन से संविधान के 73वें संशोधन को लागू करने की उम्मीद समाप्त हो गई है और अब केवल पंचों का ही चुनाव होगा।

 यह सर्वविदित है कि इस वर्ष जब राज्य विधान परिषद में पंचायती राज एक्ट 1989 के संशोधन विधेयक को पारित किया गया था, तब भी इसका भारी विरोध हुआ था।

 बिल को मंजूरी मिलने से अब सरपंचों के चुनाव के लिए लोगों की भागीदारी नहीं होगी और इससे सत्ता के लिए ताकत का दुरुपयोग होने की भी आशंका बनी रहेगी।

 राजनीतिक दलों ने बिल को मंजूरी मिलने के बाद पहले से ही विरोध जताकर अपनी मंशा जाहिर कर दी है।

 हालांकि, यह चुनाव राजनीतिक आधार पर नहीं लड़े जाते फिर भी राजनीतिक दलों की कोशिश रहती है कि पंचायतों पर उनका वर्चस्व कायम रहे।

 राज्य में सोलह जुलाई को पंचायती राज का कार्यकाल पहले से ही खत्म हो गया है।

 अब बिल पास होने से यह अनुमान लगाया जा सकता है कि राज्य में पंचायती चुनावों की जल्द घोषणा हो सकती है।

 जम्मू-कश्मीर में वर्ष 2011 में पंचायती चुनाव हुए थे।

 सरकार की कोशिश है कि राज्य में जल्द पंचायती चुनाव करवा उन्हें सभी अधिकार दे दिए जाए, जिससे गठबंधन सरकार केंद्रीय योजनाओं को पंचायतों में सशक्त ठंग से लागू कर इसका श्रेय हासिल कर सके।

 बेहतर तो यह होता कि पंचायती राज एक्ट 1989 में संशोधन बिल को मंजूरी दिलाने के स्थान पर सरकार संविधान के 73वें संशोधन को राज्य विधानसभा में पारित कराती जिससे पंचायतों के कामकाज में पारदर्शिता आती।

 इससे पंचायतों को अलग से फंड उपलब्ध होता।

 अलग से चुनाव आयोग होता।

 यहां तक की पंचायतों के लिए अलग से वित्तीय आयोग बनता।

 जिससे पंचायती राज में पारदर्शिता आती और ग्रामीणों को भी दलगत राजनीति से उपर उठ कर न्याय मिलता।

 मगर सरकार ने पंचायाती राज एक्ट 1989 में संशोधन बिल को मंजूरी दिलाकर एक नई बहस और मुद्दे को जन्म दे दिया।

 इससे आने वाले समय में राजनीति और गर्मा सकती है।

 स्थानीय संपादकीय : जम्मू-कश्मीर , सौजन्य – दैनिक जागरण।

