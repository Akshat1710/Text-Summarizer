उत्तराखंड क्यों नहीं बना हिमाचल (अमर उजाला : Editorial)।

 =": #0000;"उत्तराखंड आंदोलन का नेतृत्व करने वाले चाहते थे कि राजधानी कुमाऊं से लगे पूर्वी गढ़वाल में स्थित गैरसैण में बनाई जाए।

 एक पहाड़ी राज्य चाहता था कि उसकी राजधानी पहाड़ों में हो और गैरसैण इस अहर्ता को पूरा करने के साथ ही दोनों प्रमुख क्षेत्रों के नजदीक भी स्थित है।

, उत्तराखंड राज्य नौ नवंबर, 2000 को अस्तित्व में आया था।

 इसके कुछ दिनों बाद ही मुझे एक बैठक के सिलसिले में मसूरी जाना पड़ा था।

 उन दिनों सेलफोन दुर्लभ थे और तब मेरे पास ऐसा कोई फोन नहीं था।

 टहलते हुए मैं माल की ओर गया और वहीं एक एसटीडी बूथ से मैंने इतिहासकार शेखर पाठक को फोन किया, जो कि नैनीताल में रहते हैं।

 नैनीताल वहां से नजदीकी रास्ते से भी सैकड़ों किमी दूर है।

 जैसे ही उन्होंने फोन उठाया तो मैंने तकरीबन चिल्लाते हुए कहा, ′अपने राज्य से बोल रहा हूं।

′, मूलतः तमिल होने के बावजूद मैं देहरादून में पैदा हुआ और वहीं बड़ा हुआ।

 बाद में मैंने उत्तराखंड के सामाजिक इतिहास पर शोध भी किया और इसके लिए मुझे इस क्षेत्र में काफी घूमना भी पड़ा।

 यह 1980 के दशक की बात है।

 तब पृथक पहाड़ी राज्य के गठन का आंदोलन जोर पकड़ रहा था।

 मुझे उत्तराखंड आंदोलन के अनेक कार्यकर्ताओं से मिलने का मौका मिला, जिससे मैं उनकी आकांक्षाएं जान सका।

, उत्तराखंड के पश्चिमी क्षेत्र को गढ़वाल के रूप में जाना जाता है और पूर्वी क्षेत्र को कुमाऊं के रूप में।

 कुमाऊं और गढ़वाल कभी अलग-अलग साम्राज्यों के अधीन रहे, लेकिन बीसवीं सदी में इन दोनों क्षेत्रों ने अपनी एक साझा पहचान विकसित कर ली थी।

 ये उत्तर प्रदेश के पहाड़ी जिले थे।

 पर्यावरण, संस्कृति और भाषा के मामले में मैदानी जिलों से ये बिल्कुल अलग थे।

 मैं जिन कार्यकर्ताओं को जानता था, उन्हें उम्मीद थी कि अलग राज्य बनने के बाद उत्तराखंड हिमाचल प्रदेश की राह पर चल सकता है, जिसने पर्यटन और बागवानी के जरिये मजबूत आर्थिक आधार बनाया है।

 शिक्षा, स्वास्थ्य और महिलाओं के सबलीकरण के मामले में भी हिमाचल ने शानदार रिकॉर्ड बनाया है।

, कठिन संघर्ष के बाद अंततः 2000 में उत्तराखंड अस्तित्व में आ सका।

 मगर राज्य बनने के बाद से इसका प्रदर्शन निराशाजनक ढंग से अपेक्षाओं के अनुरूप नहीं रहा।

 इस पहाड़ी राज्य के लिए संघर्ष करने वाले लोगों में जिस तरह का उत्साह था और उनके जिस तरह के आदर्श थे, वैसा कुछ आज इस राज्य पर शासन करने वालों में दिखाई नहीं देता।

 उत्तराखंड के विधायकों, मंत्रियों और यहां तक कि नौकरशाहों तक में लोगों के कल्याण के प्रति बेरुखी दिखती है।

 ऐसा लगता है कि उन्हें सिर्फ अपनी प्रतिष्ठा और रुतबे की ही फिक्र है।

, उत्तराखंड आंदोलन का नेतृत्व करने वाले चाहते थे कि राज्य की राजधानी कुमाऊं से लगे पूर्वी गढ़वाल में स्थित गैरसैण में बनाई जाए।

 एक पहाड़ी राज्य चाहता था कि उसकी राजधानी पहाड़ों में हो और गैरसैण इस अहर्ता को पूरा करने के साथ ही उत्तराखंड के दोनों प्रमुख क्षेत्रों के नजदीक भी स्थित है।

गैरसैण आज भी सैद्धांतिक रूप से उत्तराखंड की भावी राजधानी के रूप में दर्ज है, लेकिन व्यावहारिक रूप में तो देहरादून ही राजधानी है।

 नौकरशाहों और मंत्रियों ने अपनी मर्जी से यह मान लिया कि चूंकि शहर में बहुत से भवन मौजूद हैं, जिनका उपयोग सरकारी कार्यालयों के लिए किया जा सकता है।

 इसके अलावा यह सड़क और रेल मार्ग से भी देश की राजधानी दिल्ली से सीधे जुड़ा हुआ है।

देहरादून में एक बार घुसने के बाद बाबू और नेता वहां से बाहर जाने को तैयार नहीं हैं।

 इस शहर में उनके बच्चों के लिए अच्छे स्कूल हैं, रेस्तरां और बार हैं, यहां तक कि उनके मनोरंजन के लिए गोल्फ के मैदान भी हैं।

 सो, नई राजधानी की स्थापना से संबंधित फाइलें उत्तराखंड सचिवालय में दूसरी फाइलों के नीचे कहीं दबी हुई हैं।

, देहरादून राजधानी के रूप में तीन कारणों से उपयुक्त नहीं है।

 पहला, यह शहर पहाड़ी में नहीं, बल्कि तलहटी में स्थित है।

 दूसरा, यह राज्य के एकदम किनारे हिमाचल और उत्तर प्रदेश की सीमा पर स्थित है।

 तीसरा, इस शहर की आबादी में बड़ी संख्या ऐसे लोगों की है, जो उत्तराखंड के नहीं हैं और जिनका राज्य के साथ किसी तरह का भावनात्मक संबंध नहीं है।

 लिहाजा देहरादून राज्य के उन नागरिकों से भावनात्मक और मनोवैज्ञानिक रूप से जुड़ा नहीं है, जिनकी नियति का उसे फैसला करना है।

 राज्य की राजधानी के रूप में देहरादून का चयन उत्तराखंड के लिए दुखद साबित हुआ है।

 और यह देहरादून के लिए भी बहुत बुरा हुआ।

 मैं जब किशोर वय का था, तब यह एक सुंदर जगह हुआ करती थी, एक छोटा-सा शहर, जो कि चारों ओर से चाय के बागानों से घिरा हुआ था, यहां धान के खेत, लीची के बगीचे और शाल के वन थे।

 पहाड़ी से उतरती नदियों और नहरों में साफ पानी बहता था।

 अब खेत और जंगल तकरीबन गायब हो चुके हैं, उनकी जगह मॉल, कारों के शोरूम, समृद्ध भारतीयों के बच्चों के लिए स्कूल और अमीर कारोबारियों के आरामगाह बन गए हैं।

, हिमाचल प्रदेश ने समझदारी के साथ राज्य के मध्य में स्थित एक पहाड़ी शहर को अपनी राजधानी चुना।

 उसे सौभाग्य से वाई एस परमार जैसे दूरदृष्टा मुख्यमंत्री भी मिले, जिन्होंने अपने लंबे कार्यकाल (1963-1977) के दौरान नौकरशाहों को अच्छे स्कूल और अस्पताल बनाने के लिए प्रेरित किया।

 (मानव विकास के मामले में हिमाचल का रिकॉर्ड केरल की तरह शानदार है)।

 दूसरी ओर उत्तराखंड के सात मुख्यमंत्रियों में से कुछ नाकाबिल, तो कुछ औसत दर्जे के थे।

 इस बीच, देहरादून को राजधानी बनाए जाने के बाद से राजनीतिकों में भ्रष्टाचार और आपराधिक प्रवृत्ति भी बढ़ी है।

 यहां भूमाफिया सक्रिय है, जिनकी विधायकों और मंत्रियों से सहभागिता रही है।

 प्रदेश की कीमती जंगलों और जल संसाधनों को निजी कंपनियों को बेचने के लिए सौदे किए गए हैं।

 उत्तराखंड में कई बड़े बांध बनाए गए हैं, जिनकी वजह से हजारों लोगों को बेघर होना पड़ा है और यहां की पर्यावरण को भी भारी नुक्सान पहुंचा है।

 हाल के वर्षों में मेरा अक्सर हिमाचल प्रदेश और उत्तराखंड, दोनों ही राज्यों में जाना हुआ है।

 कुछ अपवाद तो सब जगह होते हैं, लेकिन कुल मिलाकर हिमाचल की नौकरशाही अपने काम पर कहीं अधिक केंद्रित और मेहनती है, जबकि उत्तराखंड में उदासीन और सुस्त।

 असल में डॉ परमार की विरासत का असर आज भी हिमाचल में दिखता है।

 उत्तराखंड में राजनीतिक नेतृत्व ने नौकरशाही को नकारात्मक रूप से बढ़ावा दिया है।

 ऐसी उम्मीद की गई थी कि उत्तराखंड एक और हिमाचल प्रदेश बनेगा।

 लेकिन इसके बजाय यह झारखंड बनता दिख रहा है, जहां की राजनीतिक अर्थव्यवस्था प्राकृतिक संसाधनों की लूट पर टिकी है।

, मेरे कुछ साथी उत्तराखंडी एक राज्य के अस्तित्व को लेकर मायूस हैं।

 राज्य की स्थापना की पंद्रहवीं वर्षगांठ उत्सव से कहीं अधिक आत्मालोचना और आत्ममंथन का अवसर होना चाहिए।

, -रामचंद्र गुहा (जाने-माने लेखक और इतिहासकार)।

सौजन्य :- अमर उजाला , 22.11.2015।

