ठीक नहीं है सेना पर ऐसी सियासत (अफसर करीम) (पत्रिका)।

देश के थल सेनाध्यक्ष का चयन निर्धारित प्रक्रिया के तहत सरकार करती है।

 सरकार के फैसले पर कोई सवाल नहीं खड़े कर सकता लेकिन इस बार दो वरिष्ठ अधिकारियों को दरकिनार कर लेफ्टिनेंट जनरल बिपिन रावत को थल सेना की कमान सौंपने को सियासी बवाल उठ खड़ा हुआ है।

सबसे पहले तो एक बात हमें समझनी चाहिए कि थलसेना हो, नौसेना या वायुसेना, सभी के मुखिया के चयन के लिए विशेष प्रक्रिया को अपनाया जाता है।

 इस प्रक्रिया के आधार पर ही सरकार सेना के सर्वोच्च पद पर व्यक्ति को नियुक्त करती है।

 यह सरकार का संवैधानिक अधिकार है कि वह जिसे चाहे, सेना के सर्वोच्च पद पर उसे तैनात करे।

 सरकार पर यह पाबंदी नहीं है कि वह सेना के वरिष्ठतम अफसर को ही मुखिया चयनित करे।

यह सरकार के विवेकाधिकार का मामला है।

 देश की रक्षा के लिए रक्षा मंत्री जिम्मेदार हैं और वह सेना प्रमुख की नियुक्ति के मामले में रक्षा सचिव से सलाह-मशविरा करते हुए प्रधानमंत्री को विश्वास में लेकर इस मामले में फैसला करते हैं।

 इस फैसले पर कोई सवाल नहीं खड़े कर सकता।

इन दिनों थल सेनाध्यक्ष की नियुक्ति को लेकर कई तरह के सवाल खड़े किए जा रहे हैं।

 कहा जा रहा है कि लेफ्टिनेंट जनरल बिपिन रावत को दो वरिष्ठ अफसरों को दरकिनार कर, पदोन्नति देने का फैसला लिया गया है।

 लेफ्टिनेंट जनरल रावत की काबिलियत पर किसी कोई संदेह नहीं है लेकिन दो वरिष्ठ अधिकारियों को दरकिनार करने को सही नहीं माना जा रहा है।

 इसी बात को लेकर सरकार की जमकर आलोचना हो रही है और तरह-तरह के सवाल पूछे जा रहे हैं।

जैसा मैंने कहा कि सेना के मुखिया को चुने जाने की एक प्रक्रिया होती है और यह उसी प्रक्रिया का ही हिस्सा है कि पांच वरिष्ठ अफसरों में से मुखिया को चुना जाए।

 असल में हमें यही बात समझने की है कि जब पांच वरिष्ठ अफसरों में से ही सेना का मुखिया चयनित होना है तो इसका सीधा सा अर्थ यही है कि किसी को भी मुखिया बनाया जा सकता है।

सेना के लेफ्निेंट जनरल काबिल होते हैं और इसीलिए तो दूसरे नंबर के पद पर होते हैं और उनमें पहले पद की काबिलियत होती है इसीलिए उन्हें उन पांच लोगों में शामिल किया जाता है जिन्हें मुखिया बनाया जाना है।

 यह बात दीगर है कि सभी में काबिलियत और खूबियां बराबर नहीं होतीं।

 कोई किसी मामले में उन्नीस होता है तो कोई बीस तो कोई इक्कीस भी होता है।

 इन सबकी जानकारी सरकार के पास होती है।

 मैं इस बात से भी इनकार नहीं करूंगा कि सैन्य अफसरों के सरकार के साथ रिश्ते नहीं होते।

 उनके राजनीतिक रिश्ते भी मायने रखते हैं।

सरकार भी इस बात का अपने स्तर पर आकलन करती है कि कौन सा सैन्य अफसर उसकी नीतियों पर चल सकेगा।

 सरकार समझती है कि कौनसा अफसर उसकी नीतियों का संचालन अच्छी से करेगा और कौनसा नहीं।

 सेना प्रमुख के चयन के मामले में यह भी एक कारक बन जाता है।

 लेकिन, यह सब चयन प्रक्रिया का ही हिस्सा है।

 जो भी सेना का प्रमुख चयनित होता है, वह काबिल अधिकारी होता है और उसमें भरपूर क्षमताएं होती हैं।

लेफ्टिनेंट जनरल रावत जनरल दलबीर सुहाग की सेवानिवृत्ति के बाद थलसेनाध्यक्ष बनेंगे, उनकी क्षमताओं और जानकारियों को लेकर कोई प्रश्नचिन्ह नहीं है।

 सब को पता है कि अब देशों के बीच युद्ध नहीं होने हैं।

 अब तो युद्ध होना है आतंक के खिलाफ।

 ऐसा व्यक्ति जिसे आतंक से मुकाबला करने का अनुभव हो और जहां से आतंक को शह मिल रही हो, उस क्षेत्र की जानकारी हो तो उसे सेनाध्यक्ष बनाना किसी भी मायने में गलत नहीं है।

 लेकिन, यह बहुत ही दुखद बात है कि इन दिनों देश में विपक्षी दल हर ऐसे मुद्दे को राजनीतिक बनाने की कोशिश में लगा रहता है, जिसे राजनीति से अलग ही रखना चाहिए।

पिछले दिनों पाकिस्तान की सीमा रेखा में घुसकर सर्जिकल स्ट्राइक किया गया।

 आतंकियों के ठिकानों को तबाह किया गया।

 लेकिन, हमारे विपक्षी दलों ने सर्जिकल स्ट्राइक के ही सबूत मांगने शुरू कर दिए।

 हर बात में राजनीति करना, खासतौर पर ऐसे मुद्दे जो देश की रक्षा से संबंधित हों, किसी भी स्थिति में ठीक नहीं कहे जा सकते।

 अब, कुछ नहीं मिला तो सेना प्रमुख के चयन को लेकर ही राजनीति शुरू हो गई।

सेना के मुखिया के चयन के मामले को राजनीतिक तरीके से उछालना और आमजन के सामने चयन पर आपत्तियां करना किसी भी मायने में उचित नहीं ठहराया जा सकता।

 कोई भी गंभीर व्यक्ति इसे सही नहीं ठहराएगा।

 वे क्यों भूल जाते हैं कि इस तरह की आलोचना का सेना के मनोबल पर क्या असर पड़ता है।

इस तरह की बातों के बाद सेना के अधिकारियों और जवानों के मन में सेना अध्यक्ष के प्रति वह सम्मान का भाव नहीं रह पाता जिसके वह काबिल है।

 मैं इस बात को मानता हूं कि विपक्षी दलों को केवल विरोध के लिए विरोध नहीं करना चाहिए।

 फिर, इस तरह का संवेदनशील मसला हो तो बिल्कुल भी नहीं।

 वे केवल अलग से स्पष्टीकरण मांग सकते हैं।

विपक्षी दलों ने जो काम किया सो किया लेकिन समझ में नहीं आ रहा है कि सरकार में बैठे नुमाइंदे विरोधियों की बात का जवाब क्यों दे रहे हैं।

 उन्हें क्या आवश्यकता है यह बताने कि रावत में क्या काबिलियत है और क्यों उन्हें चीफ के पद के लिए चयनित किया गया है।

 यदि आलोचना के लिए विपक्षी दल दोषी है तो साथ-साथ सरकारी नुमाइंदे भी उतने ही दोषी हैं, सार्वजनिक रूप से स्पष्टीकरण देने के।

– अफसर करीम रक्षा विशेषज्ञ, सौजन्य – पत्रिका।

