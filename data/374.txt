खुदा खैर करे (दैनिक ट्रिब्यून)।

 ="-: ;"-सहीराम, अमेरिका में ट्रंप आ गए हैं, खुदा खैर करे।

 धरती थर-थर कांप रही है, खुदा खैर करे।

 इनसानियत घबरायी हुई है, उसे पसीना छूट रहा है, खुदा खैर करे।

 जिन अमेरिकियों को दुनिया का सबसे पुराना लोकतंत्र होने का बड़ा घमंड था, गुरूर था उन्होंने देखो क्या चुना-ट्रंप।

 हालांकि दुनिया का सबसे बड़ा लोकतंत्र होकर भी हमने मोदीजी को चुना।

 घमंड हमें भी बहुत था।

 पर घमंड हमेशा ही टूटता है।

 कहते हैं घमंड का सिर हमेशा नीचा होता है।

 अच्छी बात यह है कि अमेरिका शर्मिंदा है।

 हम तो बिल्कुल भी नहीं।

 असल में गर्व करने का हमें मौका ही कितना मिला है, जो अभी से शर्म भी करने लगें।

 अभी तो हम गर्व का पहला ही पाठ पढ़ रहे हैं।

 गर्व का यह पाठ पढ़-पढ़ के गर्व करने की हमारी भूख इतनी बढ़ गयी है कि जिस ट्रंप के आने पर पूरा अमेरिका शर्मिंदा है, हम तो उस पर भी गर्व कर रहे हैं।

 ट्रंप मुसलमानों को ठीक कर देगा-आओ गर्व करें।

 ट्रंप मुसलमानों को अमेरिका में नहीं घुसने देगा-आओ गर्व करें।

 ट्रंप चीन को सीधा कर देगा-आओ गर्व करें।

 ट्रंप हिंदू समर्थक है-आओ गर्व करें।

 ट्रंप मोदी को पसंद करता है-आओ गर्व करें।

 करने को तो गर्व इस पर भी किया जा सकता है कि देखो ट्रंप ने मोदीजी से फोन पर बात की।

 ट्रंप को अपना मानकर हमने तो उसकी जीत के लिए हवन वगैरह भी खूब कराए थे।

 हो सकता है उसकी जीत हमारे यज्ञ-हवन का ही प्रताप हो-आओ गर्व करें।

पर अमेरिका शर्मिंदा है-हे भगवान हमें माफ करना।

 देखो हमने इसे चुना।

 यह हमने क्या कर डाला।

 हमारी नादानी के लिए हमें माफ करना भगवान।

 हम नहीं जानते थे कि हम क्या कर रहे हैं।

 अब तो उन लोगों को भी अमेरिकियों से हमदर्दी होने लगी है, जो उसे दुनिया का दारोगा मानकर उससे नफरत करते थे।

 अब तो लोगों को रीगन और बुश तक उदार नजर आने लगे हैं।

 पर इधर अमेरिका शर्मिंदा है तो उधर चीन गुस्से से उबल रहा है-ज्यादा पंगा न ले भाई।

 पर दुनिया बुरी तरह डरी हुई है।

 धरती डर से थर-थर कांप रही है।

 तबाही का खतरा एकदम सिर पर मंडराने लगा है।

 तलवार कच्चे धागे से एकदम सिर पर लटकी है।

 इनसानियत को पसीना छूट रहा है।

 क्या होगा इस धरती का और क्या होगा इनसानियत का-अमेरिका में ट्रंप आ गया है।

 खुदा खैर करे।

सौजन्य- दैनिक ट्रिब्यून।

