क्या यही है गरीबपरस्ती।

 (राष्ट्रीय सहारा)।

संयोग ही नहीं है कि नोटबंदी की प्रधानमंत्री द्वारा घोषित पचास दिन की मियाद का अंत, दस से ज्यादा बंदशुदा नोट रखने को जुर्म बनाकर, उसके लिए सजा तय करने वाले अजीबो-गरीब अध्यादेश से हो रहा है।

 यह अध्यादेश परोक्ष रूप से इसका कबूलनामा है कि नोटबंदी का काले धन, भ्रष्टाचार, आतंकवाद, नकली मुद्रा आदि पर अंकुश लगाने के अपने घोषित लक्ष्यों से शायद ही कोई संबंध था।

 यह दूसरी बात है कि यह अध्यादेश इसीलिए जरूरी हो गया था कि प्रधानमंत्री के इसका एलान करने के बावजूद, पांच सौ और हजार के नोट बंद किए जाने पर, कानून की मोहर लगाना बाकी रहता था।

 और नोटबंदी के विपक्ष के एकजुट और प्रबल विरोध के सामने सरकार की हिम्मत ही नहीं पड़ी कि संसद के शीतकालीन सत्र में इसके लिए जरूरी विधेयक पेश करती।

 इस तरह नोटबंदी के फैसले के मनमानेपन को मुकम्मल करते हुए, संसद का अधिवेशन निकलने के फौरन बाद इसके लिए अध्यादेश का सहारा लिया गया है।

 इसी तरह, पचास दिन की अवधि के आखिर तक आते-आते, नोटबंदी के बड़े पैसे वालों के खिलाफ किसी तरह का हमला होने के सारे दावे भी गहरे संदेह से घिर चुके थे।

 वास्तव में नोटबंदी के ‘‘अमीर-विरोधी’ होने का संदेा सबसे बढ़कर खुद प्रधानमंत्री द्वारा दिया जा रहा था।

 इसी क्रम में बाद में उन्होंने ‘‘गरीब चैन की नींद सो रहा है और अमीर नींद की गोलियों की तलाश में भटक रहे हैं’ जैसे चर्चित जुमले भी दिए।

 पचास दिन की घोषित अवधि का आखिरी सप्ताह शुरू होने तक प्रधानमंत्री जोर-जोर से इसके इशारे कर रहे थे।

 मुंबई के अपने दौरे पर प्रधानमंत्री का इसका दावा कि अब गरीबों की मुश्किलें घटेंगी और अमीरों की मुश्किलें बढ़ेंगी, इसी का उदाहरण था।

 लेकिन, मुंबई स्टॉक एक्सजेंच के आयोजन में प्रधानमंत्री की ऐसी थोड़ी सी बतकही सरकार को भारी पड़ गई और उसका गरीबपरस्ती का मुखौटा उतर गया।

 वास्तव में प्रधानमंत्री ने तो अपनी आम जुमलेबाजी के हिस्से के तौर पर, शेयर बाजार में कमाई करने वालों से इतनी सी शिकायत की थी कि कर के रूप में उनका योगदान कहीं कम है और उन्हें अपना योगदान बढ़ाना चाहिए।

 मगर अपने स्वाथों के प्रति अति-संवेदनशील और आग्रहशील वित्तीय पूंजी को, यह दिखावा तक हजम नहीं हुआ।

 इसे शेयर बाजार में दीर्घावधि कमाई पर, जिसमें वास्तव में साल भर से ज्यादा में की गई सारी कमाई आती है, मामूली सा कर लगाने के उस पुराने प्रस्ताव की वापसी के संकेत की तरह लिया गया, जिसको वित्तीय पूंजी की नाराजगी के डर से अब तक कोई सरकार लागू नहीं कर पाई है।

 फिर क्या था, वित्तीय हलकों की पहली ही भभकी में सरकार के हाथ-पांव फूल गए।

 वित्त मंत्री अरुण जेटली को वित्तीय पूंजी को आास्त करने के लिए और बाकायदा यह साफ करने के लिए मैदान में उतरना पड़ा कि प्रधानमंत्री की बात को गलत समझ लिया गया था।

 उनका आशय शेयर बाजार की कमाई पर कर बढ़ाने का हर्गिज नहीं था।

 शेयर बाजार की दीर्घावधि कमाई पर किसी तरह का कर लगाने का मौजूदा सरकार का कोई इरादा नहीं है।

 यह दूसरी बात है कि इस आश्वासन के बावजूद, वित्तीय पूंजी ने खुद पर कर का बोझ बढ़ाने की बात सोचने भर की जुर्रत करने के लिए धमकाने वाले तरीके से अपनी नाराजगी दर्ज कराना जरूरी समझा।

 प्रधानमंत्री के उक्त बयान के बाद शेयर बाजार के खुलने के पहले दिन ही, सेंसेक्स और निफ्टी, दोनों ने एक फीसद से जरा सी कम गिरावट दर्ज कराई।

 लेकिन यह किस्सा इतने पर भी खत्म नहीं हुआ।

 वित्तीय पूंजी की टेढ़ी नजरों के दबाव में, वित्त मंत्री को कर अधिकारियों को संबोधित करते हुए बाकायदा यह भी साफ करना पड़ा कि उनकी सरकार तो बड़ी कमाई करने वालों पर लगने वाला कर और घटाने का ही इरादा रखती है, फिर करों का बोझ बढ़ाने का सवाल ही कहां उठता है।

 वित्त मंत्री ने इस सिलसिले में बाकायदा अपनी सरकार का दर्शन भी स्पष्ट किया कि वह बड़ी कमाई पर करों को, मौजूदा स्तर से नीचे ही ले जाने के पक्ष में है।

 उनका कहना था कि देश में उत्पादों और सेवाओं को विश्व स्तर पर प्रतिस्पद्र्धी बनाने के लिए, करों का और घटाया जाना जरूरी है।

 बेशक, इसके साथ ही वित्त मंत्री ने नवउदारवादी अंधविास पर ही टिका यह बेतुका दावा भी दोहराया कि कर की दरें घटाने से परिपालन बढ़ेगा और इस तरह राजस्व आधार भी बढ़ेगा।

 यहां तक कि उन्होंने बिना किसी साक्ष्य के यह दावा भी कर दिया कि ज्यादा कर लगना ही कर चोरी यानी काले धन की समस्या की जड़ है-पहले चूंकि कर की दरें ज्यादा थीं, ज्यादा कर चोरी होती थी।

 अगले ही दिन प्रधानमंत्री द्वारा नोटबंदी की पृष्ठभूमि में बुलाई गई विशेषज्ञों की बैठक की बहुप्रचारित संस्तुति के रूप में, जेटली के नुस्खे की पुष्टि भी कर दी गई।

 अब कम-से-कम इतना समझने के लिए किसी आर्थिक विशेषज्ञता की जरूरत नहीं होगी कि कर घटाने का मतलब सीधे-सीधे बड़ी कमाई करने वालों को और अमीर बनाना ही है।

 अपने वास्तविक अर्थ में यह कर चोरी और इसलिए काली कमाई से भी, बहुत भिन्न मामला नहीं है।

 फर्क सिर्फ इतना है कि अब, कर घटाने के जरिए सरकार कानूनी तौर पर धनपतियों को अतिरिक्त कमाई करा रही होगी और यह कमाई, जो कर न घटाए जाने की सूरत में उन्हें कर चोरी से करनी पड़ी होती, अब वे अपनी वैध कमाई के रूप में घर ले जा रहे होंगे।

 इससे ज्यादा खुली अमीरपरस्ती और क्या होगी।

 यानी नोटबंदी के बाद पहले बजट में ही सरकार धनवानों को करों में और छूट देने जा रही है।

 कालेधन के जो मालिक अब तक अपने पुराने बंदशुदा नोट बदलवा नहीं पाए हैं, खास उनके लिए अपना काला धन फिफ्टी-फिफ्टी के आधार पर सफेद करने का एक और मौका दिया जा रहा है।

 मजाक यह कि इस योजना को ‘‘प्रधानमंत्री गरीब कल्याण योजना’ का नाम दिया गया है।

 रही गरीबों की मुश्किलें घटने की बात तो बैंकों के सामने कतार समेत जनता की सारी तकलीफें पचास दिन की अवधि के बाद नये साल में भी जारी रहने वाली हैं।

 इसमें कुल मिलाकर अर्थव्यवस्था पर पड़ी चोट का असर भी शामिल है, जो आने वाले काफी अर्से तक चलने जा रहा है।

 कहीं मौजूदा सरकार ने गरीब और अमीर का अर्थ तो नहीं बदल दिया है।

, – राजेंद्र शर्मा।

सौजन्य – राष्ट्रीय सहारा।

