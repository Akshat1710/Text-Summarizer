भरोसे का टूटना (दैनिक जागरण)।

आखिर अवाम किस पर भरोसा करे।

 यह संकट संभवत: सरकार के सामने भी होगा जो आमजनों के लिए घंटों कमरे में मंथन करने के बाद योजनाएं बनाती है और इनके क्रियान्वयन के लिए इधर-उधर से वित्तीय मदद जुटाती है।

 सूबे में बड़े पुलों-सड़कों के वास्ते धन के लिए तो अब सरकार को विश्व बैंक तक से गुहार करनी पड़ रही है।

 जबकि व्यवस्था के घुन सरकारी राशि को चट कर सरकार की मंशा पर पानी फेर रहे हैं।

 कुछेक साल पहले किसी विभाग के कर्मचारी के गबन की खबर मीडिया में आने पर सभी महकमे के कान खड़े हो जाते थे, लेकिन अब यह आम बात हो गई है।

 अब कोई भ्रष्ट लोकसेवक निगरानी के जाल में फंसता है तो लोगों की नजरें यह ढूंढती है कि उसका कुकृत्य लाखों में है या करोड़ों में, पांच-दस हजार की घूस लेने वाले को तो लोग साजिश का शिकार मान लेते हैं।

 प्रधानमंत्री ने नवंबर में आठ तारीख को नोटबंदी का एलान किया था।

 घोषणा के बाद तकरीबन एक महीने तक प्रदेश में भ्रष्ट मछलियों को निगलने वाले निगरानी के जाल में कोई बड़ी मछली नहीं आई तो लगा कि भ्रष्टाचार की गाड़ी को ब्रेक लग गई।

 यह गाड़ी अगर नोटबंदीरूपी की सड़क पर दुर्घटनाग्रस्त होकर तहस-नहस हो जाती तो प्रदेश के लिए एक नया सवेरा होता, परंतु ऐसा कुछ हुआ नहीं और फिर से मायाजाल में फंसे लोकसेवक निगरानी का शिकार बनने लगे हैं।

 निगरानी ने एक भ्रष्ट अधीक्षण अभियंता के ठिकानों पर छापेमारी कर करोड़ों की चल-अचल संपत्ति उजागर की है।

 ग्रामीण कार्य विभाग के सिवान अंचल में पदस्थापित अभियंता ने खुद और पत्नी के नाम पर कई शहरों में एक दर्जन से अधिक प्लॉट, फ्लैट और मकान बनाए हैं, इनके कागजात के अलावा निगरानी ने उसके कई लग्जरी वाहन, 13 लाख के गहने और 2.10 लाख रुपये नकद बरामद किए हैं।

 भ्रष्ट अभियंता के ठिकानों से फिलहाल दो करोड़ की संपत्ति का पर्दाफाश हुआ है।

 संपत्ति का बाजार मूल्य इससे अधिक है।

लोकसेवक के रूप में अधीक्षण अभियंता का पद किसी विभाग में दूसरे नंबर का होता है, उसके ऊपर मुख्य अभियंता होता है।

 जाहिर है कि जब शीर्ष पद पर बैठा व्यक्ति इतना भ्रष्ट है तो मातहत कितने ईमानदार होंगे।

 आश्चर्य यह भी कि मामला ग्रामीण कार्य विभाग का है जिसपर सरकार के निश्चयों को पूरा करने की जिम्मेदारी है।

 अभियंताओं के भ्रष्टाचार की त्रिवेणी का बहना इस गरीब राज्य के लिए किसी अभिशाप से कम नहीं है।

 पूर्वी चंपारण जिले में घोड़ासहन-त्रिवेणी नहर की मरम्मत में भ्रष्टाचार के दोषी सहायक अभियंता व कनीय अभियंता को तो विशेष न्यायालय (निगरानी) के जज ने दो-दो साल के कारावास की सजा सुनाई है।

 सीतामढ़ी में बाढ़ नियंत्रण कार्य के लिए बागमती प्रमंडल में साढ़े तीन करोड़ के गबन में जिन 17 लोगों के खिलाफ डुमरा थाने में प्राथमिकी दर्ज की गई है।

 उनमें भी बड़ी कारगुजारी अभियंताओं की है।

 वैसे भ्रष्टाचार की ‘गंगाÓ में सिर्फ लोकसेवक ही नहीं डुबकी लगा रहे हैं।

 सत्ता के नजदीक रहने वाले भी पब्लिक की हकमारी कर रहे हैं।

 समस्तीपुर में एक निजी गोदाम में छापेमारी कर पुलिस का एफसीआइ का तीन हजार से ज्यादा बोरा अनाज बरामद करना भी इसलिए हैरान करता है, क्योंकि गोदाम मालिक सत्ताधारी दल से जुड़ा होने के साथ पैक्स अध्यक्ष भी है।

 पैक्स का गठन किसानों की मदद के लिए किया गया है, ग्रामीण इसके प्रतिनिधि को अपने बीच का मानते हैं, परंतु जिस तरह से पैक्स प्रतिनिधि भ्रष्ट हो रहे हैं सरकार के मत्थे पर एक और कलंक लग रहा है।

 राजनीतिक दलों, खासकर सत्ताधारी पार्टी को अपना दामन साफ रखना ही होगा ताकि आमजनों में उसकी साख बनी रहे।

 स्थानीय संपादकीय : बिहार ।

सौजन्य – दैनिक जागरण।

