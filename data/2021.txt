सुधार के बढ़ते कदम ( दैनिक जागरण : Editorial)।

विश्व बैंक ने कारोबार करने में आसानी के आधार पर अपनी ताजा रैंकिंग में भारत की स्थिति में 12 स्थान का सुधार किया है।

 पिछले माह वल्र्ड इकोनॉमिक फोरम ने भी भारत के बारे में इसी तरह की राय व्यक्त की थी।

 हालांकि संख्यात्मक रूप से यह सुधार कोई बहुत बड़ा नहीं है, लेकिन इतना तो है ही कि इसने नकारात्मकता को पीछे छोड़कर सकारात्मक रूप से भारत के आगे बढ़ने का संकेत तो दे ही दिया।

 पिछले 17 महीने में जिस तरह के कदम उठाए गए हैं उस लिहाज से भारत की स्थिति में अनिवार्य रूप से कहीं अधिक सुधार दिखना चाहिए था।

 मैं इस बात को समझ सकता हूं कि सरकार द्वारा उठाए गए सभी कदम विश्व बैंक की रैंकिंग के लिए तारीख संबंधी समयसीमा में शामिल नहीं हो सके हैं।

 दूसरे, विश्व बैंक इसका भी इंतजार करता है कि जो घोषणाएं की गई हैं उनमें जमीनी स्तर पर कितना काम होता है।

 त्वरित निर्णय प्रक्रिया, नीतिगत बदलावों में तेजी, शीर्ष स्तर पर भ्रष्टाचार का खात्मा और क्लीयरेंस को अधिक आसान व तेज बनाने की भूमिका अधिक महत्वपूर्ण रही है।

, एफआइपीबी (फॉरेन इन्वेस्टमेंट प्रमोशन बोर्ड) क्लीयरेंस और पर्यावरणीय अनुमति नियमित रूप से दी जा रही है।

 निर्धारित स्वीकृति लेने के लिए अथवा नीतिगत बदलावों के संदर्भ में निवेशकों को दिल्ली में मंत्रलयों के लिए न तो लॉबिंग करनी पड़ रही है और न ही चक्कर लगाने पड़ रहे हैं।

 एक अन्य बात जो समान रूप से प्रोत्साहनकारी है वह यह है कि राज्यों ने भी अपनी कार्यसंस्कृति को बदल दिया है।

 सभी आर्थिक गतिविधियों में निवेश शुरुआती बिंदु है।

 निवेश के लिए अनुकूल माहौल वाला राज्य निवेशकों का स्वाभाविक पसंद बनेगा।

 गुजरात मॉडल के तहत वैश्विक निवेशकों के सम्मेलन का अनुकरण अब तमिलनाडु, मध्य प्रदेश, पश्चिम बंगाल और पंजाब में भी देखा जा रहा है।

 संभवत: इस महीने राजस्थान में भी वैश्विक निवेशकों को आमंत्रित किया जाएगा।

 तेलंगाना और आंध्र प्रदेश ने भी वैश्विक स्तर पर निवेशकों के पास पहुंचने की कोशिश आरंभ की है।

 जनजातीय आबादी वाले तीन राज्यों-छत्तीसगढ़, झारखंड और ओडिशा को विश्व बैंक ने कारोबारी माहौल में सुधार की दृष्टि से तैयार अपनी रैंकिंग सूची में शीर्ष छह राज्यों में शामिल किया है।

, पिछले सप्ताह केंद्र सरकार ने दो महत्वपूर्ण अध्यादेश जारी किए।

 मध्यस्थता कानून में बदलाव करते हुए इसे सस्ता और तीव्र बनाया गया है तथा न्यायिक हस्तक्षेप से मुक्त किया गया है।

 निवेश संबंधी मामलों में त्वरित न्यायिक निर्णय संबंधी प्रावधान के साथ-साथ सभी उच्च न्यायालयों में अलग से व्यावसायिक डिवीजन स्थापित की गई है।

 इससे कांट्रैक्ट को मजबूती से लागू करने में मदद मिलेगी।

 इस मामले में भारत की रैंकिंग अपेक्षाकृत खराब रही है।

 विशेष राहत कानून को नए सिरे से देखने की जरूरत है।

 एक ऐसे समय में जब अधिकांश क्षेत्रों को प्रत्यक्ष विदेशी निवेश के लिए खोल दिया गया है तो यह जरूरी हो जाता है कि हम यह देखें कि किस तरह के विदेशी निवेश को अनुमति दी जाए और किन शर्तो पर।

 अब आवश्यकता इस बात की है कि विदेशी निवेश के लिए निर्धारित स्वीकृतियों की संख्या में कटौती की जाए ताकि निवेश का निर्णय लेने की समयावधि में कमी आए।

 राज्यों को यह समझना होगा कि जमीन, पर्यावरणीय स्वीकृतियों, भवन निर्माण पर प्रतिबंध जैसी चीजों से जुड़े स्थानीय कानूनों पर नए सिरे से विचार करना होगा।

 एक बार किसी औद्योगिक क्षेत्र अथवा टाउनशिप को बनाने के लिए पर्यावरणीय स्वीकृति मिल जाती है तो क्या किसी विशिष्ट निर्माण के लिए अलग से पर्यावरणीय स्वीकृति की जरूरत होनी चाहिए।

 तमाम देशों ने भवन निर्माण पर प्रतिबंधों की जगह आर्किटेक्ट सर्टिफिकेट को अपना लिया है।

 जब आपको अनिवार्य रूप से किसी भवन को पूर्ण करने के लिए सर्टिफिकेट लेना जरूरी होगा तो किसी भवन के निर्माण की शुरुआत के लिए जरूरी स्वीकृतियों के स्थान पर एक नियामक तंत्र बनाना उचित होगा।

 इन बदलावों से आने वाले समय में भारत की रैंकिंग में और सुधार होगा।

, व्यवसाय को शुरू करने में सरलता के साथ ही यह भी जरूरी है कि उसे खत्म करने में भी आसानी हो।

 इसके लिए दीवालिया कानून के नए ढांचे को तैयार किया जा रहा है।

 सार्वजनिक परियोजनाओं के संदर्भ में किसी विवाद की स्थिति में तीव्र समाधान की प्रक्रिया जरूरी है।

 इस पर भी काम किया जा रहा है।

 इस क्रम में सरलतम और साहसिक कदम उठाने के लिए लोकसेवकों को सशक्त किया जाएगा।

 इसी तरह भ्रष्टाचार कानून में तमाम सुधार आवश्यक हैं।

 इस संबंध में संसद में प्रस्ताव पहले से ही पेश किया जा चुका है।

, एक ऐसे समय जब दुनिया की आर्थिक गति धीमी हो रही है, भारत तेजी से प्रगति कर रहा है।

 आर्थिक विकास की दर को एक या दो फीसद बढ़ाने की दृष्टि से कारोबारी माहौल में सुधार के साथ प्रत्यक्ष और अप्रत्यक्ष कर प्रणाली को और सरल करना होगा।

 बुनियादी ढांचे और सिंचाई क्षेत्र में अधिक निवेश भी उतना ही महत्वपूर्ण है।

, एक ओर नरेंद्र मोदी के नेतृत्व वाली केंद्र सरकार भारत के विकास को गति देने के लिए जीतोड़ मेहनत कर रही है और दूसरी ओर कई ऐसे लोग भी हैं जिन्होंने बौद्धिक रूप से कभी इस हकीकत को स्वीकार नहीं किया कि भाजपा केंद्र की सत्ता में है।

 स्पष्ट रूप से इनमें कांग्रेस के साथ-साथ कई बुद्धिजीवी और एक्टिविस्ट शामिल हैं।

 दशकों से इन लोगों ने भाजपा के प्रति वैचारिक असहिष्णुता का परिचय दिया है।

, 2002 से खुद प्रधानमंत्री नरेंद्र मोदी इस वैचारिक असहिष्णुता के सबसे बड़े शिकार रहे हैं।

 इन लोगों की रणनीति दोतरफा है।

 एक, संसद को बाधित करना, जिससे वे सुधार न हो सकें जिनसे मोदी सरकार को श्रेय मिले और दूसरे, सुनियोजित और संगठित तरीके से दुष्प्रचार करना।

 इसी के तहत ऐसा माहौल बनाने की कोशिश की जा रही है कि भारत में सामाजिक टकराव चल रहा है।

 ऐसे लोग भारत को एक असहिष्णु समाज के रूप में प्रस्तुत करना चाहते हैं, जबकि सत्य इसके विपरीत है।

 इस दुष्प्रचार के षड्यंत्रकारियों ने उन विश्वविद्यालयों, अकादमिक संस्थानों या सांस्कृतिक संस्थाओं में कभी वैकल्पिक विचारधारा नहीं उभरने दी जिन पर उनका नियंत्रण रहा है।

 उनकी असहिष्णुता तो इतनी है कि वे विरोधी विचारों को सहन ही नहीं कर पाते।

 दादरी की घटना अपनी तरह की इकलौती घटना थी।

 यह दुर्भाग्यपूर्ण भी है और निंदनीय भी।

 इसके दोषियों को सजा मिलेगी।

 इस घटना को लेकर चाहे जैसा दुष्प्रचार किया जाए, भारत एक अत्यंत सहिष्णु और उदार समाज बना हुआ है।

 हमारे सांस्कृतिक मूल्यों में सह-अस्तित्व की भावना गहरे तक समाई हुई है।

 भारत ने हमेशा से असहिष्णुता को खारिज किया है।

 भारत और मौजूदा सरकार के शुभचिंतकों के लिए यह आवश्यक है कि वे यह सुनिश्चित करें कि उनका कोई भी काम या बयान उन लोगों के लिए एक हथियार न बनने पाए जो भारत की विकास गाथा में बाधाएं खड़ी करना चाहते हैं।

 विघ्न डालने वालों की एक सरल योजना है-अगर वे राजनीतिक रूप से नहीं लड़ सकते तो हद दर्जे के दुष्प्रचार के सहारे अपनी लड़ाई लड़ेंगे।

,  ="-: ;"-अरूण जेटली, वित्त मंत्री,  ="-: ;"सौजन्य :- दैनिक जागरण , 2.11.2015।

