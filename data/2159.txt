कुछ कर दिखाने का मौका है बजट  (दैनिक भास्कर  )।

क्रिकेटर कपिलदेव या के. श्रीकांत के दिन आपको याद हैं।

 या फिर यदि आप मौजूदा पीढ़ी के हैं तो क्रिस गेल और वीरेंद्र सहवाग जैसे धुआंधार बल्लेबाजी करने वालों को याद करें।

 ये बल्लेबाज जब मैदान पर उतरते थे तो आपको क्या अपेक्षा रहती थी या मौजूदा बल्लेबाजों से क्या अपेक्षा रहती है।

 यही कि वे जल्दी से जम जाएंगे और बड़े शॉट लगाने लगेंगे।

 रन रेट रफ्तार पकड़ेगी, मैच बहुत रोमांचक हो जाएगा और उम्मीद रहेगी कि हम मैच जीत जाएंगे।

 मोदी सरकार को भी ऐसी ही चौके-छक्के लगाने वाली सरकार के रूप में देखा गया।

 कम से कम उन लोगों को तो यह लगता ही था, जिन्हें कौन, किस जाति या धर्म का है, इसकी बजाय अर्थव्यवस्था की ज्यादा परवाह है।

 शायद नरेंद्र मोदी के भाषणों की आक्रामकता और गुजराती उद्यमशीलता से जुड़ी जड़ें होने के कारण ऐसा हो।

 या शायद इसका कारण उनके द्वारा ‘अधिकतम शासन, न्यूनतम सरकार’ जैसे बिज़नेस हितैषी उद्‌गारों और गुजरात के मुख्यमंत्री रहते आयोजित किए गए वायब्रेंट गुजरात बिज़नेस सम्मेलन हों।

, दुनियाभर में कई लोगों को भारतीय नीतियों में तेज आर्थिक तरक्की लाने वाले नाटकीय परिवर्तनों की अपेक्षा थी।

 दुर्भाग्य से ऐसा नहीं हुआ।

 पिछले बजट (अंतरिम सहित) इस मामले में मामूली ही कहे जाएंगे।

 कॉर्पोरेट इंडिया ने खूब प्रशंसा की खासतौर पर पिछले बजट की, लेकिन इसमें अपना दृष्टिकोण पेश करने की बजाय नई सरकार को अपने हित में भुनाने की मंशा ज्यादा थी।

 पिछले बजट के बाद सरकार ने दो बड़े आर्थिक सुधार लाने की कोशिश की, जिनका अर्थव्यवस्था पर बहुत बड़ा सकारात्मक असर पड़ सकता था- भू-अधिग्रहण और जीएसटी (सामान और सेवा कर) विधेयक।

 शत्रुतापूर्ण विरोधी तेवर वाले विपक्ष सहित कई कारणों से बहुमत की सरकार होने के बावजूद दोनों विधेयक संसद में पारित नहीं हो पाए।

, इस बीच, मीडिया और लोग, सुधारों और अर्थव्यवस्था को भूल गए (यह महत्वपूर्ण हो सकता है, लेकिन अर्थव्यवस्था टेलीविजन पर पेश करने की दृष्टि से बहुत नीरस विषय है) और घरेलू घटनाओं पर केंद्रित हो गए, जो ज्यादातर पहचान की राजनीति और सिर्फ राजनीति से जुड़ी थीं।

 भाजपा कुछ राज्यों के चुनाव हार गई, लगभग सारे ही विवादों में उसकी छवि खराब हुई और नाटकीय सुधार तो छोड़ ही दिए।

 उन्होंने इस दिशा में लगभग प्रयास ही नहीं किए और इसके लिए उनकी आलोचना भी खूब हुई।

 राजनीति में तत्काल ऊपर की ओर ले जाने कोई वाली बात नहीं है।

 राजनीतिक विरोधी तो अब लगभग उपद्रवियों जैसा व्यवहार कर रहे हैं, वे हर बात पर ही सरकार को निशाना बना रहे हैं।

 यही वजह है कि मैदान में उतरे आक्रामक खिलाड़ी ने जोखिम लेने का फैसला किया।

 यहां छोटा शॉट, वहां एक शॉट।

 कुछ सब्सिडी बढ़ा दीं तो कुछ नए टैक्स जोड़ दिए।

 मेडन ओवर के साथ बजट पूरा।

 देशभर में दो दिन उसका विश्लेषण हुआ फिर जिंदगी पहले की तरह चलने लगी।

 रवैया यही था कि मुझे चाहे तालियां मिलें, लेकिन कम से कम मैं खेलता तो रहूं और आउट हो जाऊं।

, खेद है कि यहीं पर भाजपा गलत तरीके से सोच रही है।

 कल्पना करें कि मैदान पर तानेबाजी और गाली-गलौज से घबराकर क्रिस गेल टी-ट्वेटी मैच में तीन ओवर मेडन निकाल दें।

 आउट होने की उम्मीद में वे क्रीज पर जमे रहने का फैसला कर लेते हैं।

 किंतु क्या वे इसी के लिए वहां हैं।

 क्या रक्षात्मक खेलकर क्रिस गेल, क्रिस गेल रहेंगे।

 अर्नब गोस्वामी यदि अचानक गुस्सा होने का फैसला कर लें और अपनी बहस को बहुत शांति के साथ संचालित करें तो क्या वे अर्नब गोस्वामी रहेंगे।

 क्या मोदी सरकार वाकई मोदी सरकार रहेगी यदि वह बिना किसी सार्थक परिवर्तन के बजट पेश करे।

 यह वजूद से जुड़ा प्रश्न है, जिसे भारतीय जनता पार्टी को खुद से जरूर पूछना चाहिए।

 यह सही है कि वह कुछ क्षेत्रीय चुनाव हार गई है, और कुछ विवादों में उसकी छवि भी धूमिल हुई है।

 हालांकि, यह सरकार वह नहीं हो सकती, जो होने की इससे अपेक्षा नहीं है- उत्साहहीन सरकार खासतौर पर अर्थव्यवस्था के मामले में।

 अब इस माह के अंत में पेश होने वाला बजट भाजपा के लिए यहदिखाने का सुनहरा मौका है कि उसकी सरकार वह कर सकती है, जो कोई अन्य सरकार नहीं कर सकी- भारत में ऐसे सुधार, जिनसे अर्थव्यवस्था की तरक्की के साथ नौकरियां पैदा हों।

 इसके लिए इससे अच्छा वक्त नहीं हो सकता।

 चीन की रफ्तार सुस्त पड़ रही है।

 उभरते हुए बाजारों को लेकर दुनियाभर में घबराहट है और शेयर बाजार धराशायी हो रहे हैं।

 दुनिया ऐसी किसी जगह से अपनी उम्मीद लगाने के लिए बेताब है, जो आर्थिक वृद्धि का वादा करती हो।

, यदि भाजपा के नेतृत्व वाली सरकार ऐसा नाटकीय बजट पेश करे, जिसे वैश्विक निवेशक समुदाय गले लगा ले तो यह दुनियाभर में भारत को लेकर भरोसा बहुत बढ़ाने मंे योगदान देगी।

 आधी आर्थिक वृद्धि तो आधारभूत चीजों पर निर्भर होती है।

 शेष तो पहले से तय पूर्वानुमान होते हैं, जो भरोसे पर निर्भर होते हैं।

 यदि हर कोई भरोसा करे कि भारत आर्थिक वृद्धि दिखाएगा, तो यह दिखाएगा।

 अब यह होने के लिए सिर्फ अच्छे बजट से काम नहीं चलेगा, बल्कि यह चौंका देने वाला, असाधारण और ‘ओ माय गॉड, भरोसा नहीं होता कि भारत ने क्या कर दिया’ किस्म का बजट होना चाहिए।

 इसमें कैपिटल गेन्स टैक्स हटाना, रीयल एस्टेट में सरकारी विनिवेश का विशाल कार्यक्रम (ताकि कर्ज कम हो सके), दुनिया का सबसे सरल आयकर ढांचा निर्मित करना, ज्यादातर उद्योगों का निजीकरण और कई अन्य कदम शामिल हैं, जिनके सुझाव प्रतिष्ठित अर्थशास्त्रियों ने सरकार को दिए हैं।

, राजनीतिक रूप से इसका भाजपा पर रातोंरात सकारात्मक असर भी पड़े, लेकिन इससे उसे वह सम्मान मिलेगा, जो वह पिछले कुछ माह के दौरान मीडिया में खो चुकी है।

 यदि वह अर्थव्यवस्था पर निगरानी रखने वाले असरदार लोगों के छोटे से तबके को प्रभावित कर लेती है तो सरकार के लिए सहानुभूति निर्मित होगी।

 आलोचकों के भरोसे के विपरीत आप मीडिया को खरीद नहीं सकते।

 हालांकि, आप उसका दिल जीत सकते हैं।

 यदि महान विचारधारा हो तो कम से कम महान नीतियों से तो उन्हें प्रभावित कीजिए।

 केंद्रीय बजट सरकार के पास खुद को और दुनिया को बचाने का अद्‌भुत अवसर है।

 गेंद को चकमा देकर बचें नहीं, जोरदार छक्का लगाएं।

,  , सौजन्य :- दैनिक भास्कर   ,4.02.2016, चेतन भगत (अंग्रेजीके युवा उपन्यासकार )।

