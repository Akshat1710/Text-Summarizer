माहौल बिगाडऩे की साजिश (दैनिक जागरण)।

विधानसभा चुनाव करीब आते ही पंजाब में एक बार फिर माहौल बिगाडऩे की साजिश होती हुई दिखाई दे रही है।

 पिछले दिनों जिस प्रकार से एक के बाद एक बेअदबी और ङ्क्षहसा की घटनाएं सामने आईं उनसे इस आशंका को बल मिल रहा है।

 गत दिवस ही लंबी और जगराओं में धार्मिक ग्रंथों की बेअदबी हो गई, जिससे यह स्पष्ट हो गया कि ऐसी घटनाएं प्रदेश में तमाम प्रयासों के बावजूद रुक नहीं रही हैं।

 विगत दिनों श्री हरिमंदिर साहिब की परिक्रमा में भी पहली बार गुटका साहिब की बेअदबी की घटना भी सामने आई थी।

 इसी माह नवांशहर, बलाचौर में भी बेअदबी की घटनाएं घट चुकी हैं।

 यह सब तब हो रहा है जबकि बेअदबी की घटनाओं को लेकर बरगाड़ी में जानलेवा विरोध प्रदर्शन तक हो चुका है।

 सर्वाधिक चिंताजनक यह है कि इस बार विधानसभा चुनाव में यह एक बड़ा मुद्दा भी बन गया है।

 लगभग सभी राजनीतिक दल इसे जोरशोर से उठा रहे हैं और ऐसी घटनाओं के लिए एक-दूसरे को जिम्मेदार ठहरा रहे हैं।

 इससे प्रदेश का माहौल बिगडऩे की आशंका स्वाभाविक ही है।

 इसके अतिरिक्त कई स्थानों पर राजनीतिक दलों के कार्यकर्ताओं की झड़प से स्थिति और तनावपूर्ण होती जा रही है।

 गत दिवस गुरदासपुर में ऐसी ही स्थिति देखने को मिली, जहां शिरोमणि अकाली दल और आम आदमी पार्टी के कार्यकर्ता एक-दूसरे से भिड़ गए।

 बेअदबी की घटनाएं कानून व्यवस्था के लिए तो चुनौतीपूर्ण हैं ही, साथ ही प्रदेश के सामाजिक तानेबाने के लिए भी अशुभ ही हैं।

 गुरुओं, पीरों की इस धरती के वातावरण में ऐसी घटनाओं के जरिए विष घोलने की अनुमति किसी भी कीमत पर किसी को नहीं दी जा सकती, परंतु यह दुर्भाग्यपूर्ण है कि पुलिस प्रशासन ऐसी घटनाओं को पूरी तरह रोकने में सफल नहीं हो पा रहा है।

 अधिकतर घटनाओं में तो पुलिस की जांच अभी भी अंधेरे में है।

 इसके अतिरिक्त सभी गुरुद्वारों, मंदिरों व अन्य धार्मिक स्थलों पर सीसीटीवी कैमरे लगाने जैसे कदम भी अभी तक पूरी तरह से सिरे नहीं चढ़ पाए हैं, जो ऐसी घटनाओं को रोकने में अथवा जांच-पड़ताल में कारगर साबित हो सकते हैं।

 जब तक नई सरकार का गठन नहीं हो जाता, तब तक प्रशासन की यह प्राथमिक जिम्मेदारी है कि वह ऐसी घटनाओं पर पूरी तरह लगाम लगाने के लिए ठोस उपाय करे ताकि प्रदेश की सामाजिक समरसता को किसी प्रकार की क्षति पहुंचने से बचाया जा सके।

 स्थानीय संपादकीय : पंजाब , सौजन्य- दैनिक जागरण।

