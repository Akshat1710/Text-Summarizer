सरकार के रुख पर निर्भर जीएसटी (अमर उजाला)।

राजग सरकार ने बिना समय गंवाए कई तरह के आर्थिक उपायों की घोषणा की है, मानो वह बिहार में भाजपा को मिली करारी हार की भरपाई करना चाहती है।

 संभवतः प्रधानमंत्री नरेंद्र मोदी यह संकेत देना चाहते हैं कि उन्होंने बिहार में मिली पराजय को पीछे छोड़ कर जल्द ही केंद्र में आर्थिक शासन पर ध्यान केंद्र कर लिया है।

 कुछ क्षेत्रों में प्रत्यक्ष विदेशी निवेश में छूट बढ़ाने, दिवालियापन से संबंधित कानून लाने और बर्बादी के कगार पर खड़े निर्यातों को पुनर्जीवित करने के लिए उदार कर्ज देने जैसी घोषणाएं इसी का हिस्सा हैं।

 शेयर बाजार मोटे तौर पर उसी स्थिति में हैं, जैसा कि 2014 की अंतिम तिमाही में तेल की कीमतों में गिरावट शुरू होने की स्थिति में थे।

 अक्तूबर, 2014 में जब तेल की कीमतें उतार पर थीं, और तब भी वह 90 डॉलर प्रति बैरल थीं, मुंबई शेयर बाजार का सूचकांक 26,500 के आसपास था।

 पूरे एक वर्ष बाद जब तेल की कीमतें आधी रह गई हैं, यह सूचकांक पिछले अक्तूबर की तुलना में नीचे ही है।

, विशेषज्ञ पूछ रहे हैं कि आखिर क्यों शेयर बाजारों में तेल की कीमतों में नाटकीय गिरावट से भारत की अर्थव्यवस्था को हुए बड़े फायदे की चमक दिखाई नहीं दे रही है।

 शेयर बाजार का सूचकांक तेल कीमत 45 डॉलर प्रति बैरल होने के बावजूद 90 डॉलर प्रति बैरल कीमत के स्तर के आसपास ही क्यों है।

 प्रधानमंत्री मोदी और वित्त मंत्री अरुण जेटली को बाजार से मिल रहे इन संकेतों को ठीक से समझना चाहिए।

 जनवरी, 2015 में अनेक विदेशी संस्थागत निवेशक (एफआईआई) अनुमान लगा रहे थे कि दिसंबर तक मुंबई शेयर बाजार का सूचकांक 33,000 के स्तर को छू लेगा।

 दिसंबर अधिक दूर नहीं है, और सूचकांक 26,000 से नीचे स्थिर है।

 इस गुत्थी का जवाब खुद नरेंद्र मोदी ने द इकोनॉमिस्ट में प्रकाशित एक आलेख में दिया है।

 पहली बार प्रधानमंत्री मोदी ने लिखित में स्वीकार किया है कि उनकी सरकार से ′बड़ी अपेक्षाएं′ थीं।

 मोदी ने लिखा है, ′निस्संदेह इनमें से कुछ अपेक्षाएं तो सरकार की गति से भी तेज थीं।

′ उनकी इस स्वीकारोक्ति में उनकी चिंता साफ देखी जा सकती है और हाल के आर्थिक फैसले सरकार की बेचैनी को बताते हैं।

 हालांकि इन कदमों को बड़ा सुधार बताया जा रहा है, जबकि ये फैसले वृद्धि संबंधी साधारण उपाय हैं, जोकि जेटली और उनकी टीम एक वर्ष पहले भी कर सकती थी।

 हम सब जानते हैं कि न केवल भारत, बल्कि सभी उभरते बाजारों में निर्यात ध्वस्त हो रहा है।

 अक्तूबर में निर्यात में 17.5 फीसदी की नकारात्मक वृद्धि दर्ज की गई।

 निर्यात में नकारात्मक वृद्धि का यह 11 वां महीना है।

 छह महीने पहले जब दीवार पर लिखी इबादत साफ दिख रही थी, तब सरकार निर्यातकों को कर्ज में रियायत देने की घोषणा क्यों नहीं कर सकी।

, आखिर सरकार ने दालों की न्यूनतम समर्थन मूल्य में वृद्धि की घोषणा के लिए बिहार के चुनाव तक इंतजार क्यों किया।

 दाल गरीबों के लिए प्रोटीन का एकमात्र स्रोत है और इसकी कीमत बिहार चुनाव में एक बड़ा मुद्दा थी।

 दालों के उत्पादन में 2013 के 1.9 करोड़ टन के चरम से गिरावट दर्ज की गई है, जोकि 1.75 करोड़ टन रह गया।

 इसके बाद एनडीए ने दाल उत्पादन करने वाले किसानों के लिए समर्थन मूल्य में बढ़ोतरी का फैसला करने में देरी की।

 आखिर बिहार में पराजय के तुरंत बाद ही विदेशी निवेश में रियायत देने का फैसला क्यों किया गया।

 एफडीआई से संबंधित यह फैसला तो सत्ता में आने के तीन महीने बाद ही ले लिया जाना चाहिए था।

 इनमें से किसी भी फैसले के लिए विधायी मंजूरी की जरूरत नहीं थी, यह कार्यपालिका के अधिकार क्षेत्र में है।

, एनडीए के रणनीतिकार ऐसे आर्थिक फैसलों में रुकावट के लिए भी विपक्ष पर दोष मढ़ते हैं, जोकि पूरी तरह से गैर विधायी प्रकृति के हैं।

 हालांकि एक बड़ा फैसला विधायी किस्म का है।

 यह है, वस्तु और सेवा कर (जीएसटी), और इसके लिए व्यापक सहमति की जरूरत है, लेकिन यह राजनीतिक और तकनीकी कारणों से अटका हुआ है।

 एक बड़ा राजनीतिक कारण मोदी का अहंकार है, जिन्होंने कि ललित मोदी पर लोकसभा में हो रही बहस के दौरान संसद में उपस्थित होना भी जरूरी नहीं समझा था।

 यदि मोदी देश के विभिन्न हिस्से में बढ़ती कथित असहिष्णुता के मुद्दे पर बहस की विपक्ष की मांग पर ऐसी ही बेरुखी दिखाएंगे, तो 26 नवंबर से शुरू हो रहे संसद के शीत सत्र में जीएसटी एक बार फिर अटक जाएगा।

, अरुण जेटली ने जीएसटी को राज्यसभा में पारित करवाने के लिए राहुल गांधी से मुलाकात की थी।

 राज्यसभा में भाजपा का बहुमत नहीं है।

 ऐसे में सरकार को भी चाहिए कि वह जीएसटी विधेयक में कांग्रेस पार्टी द्वारा सुझाए गए बदलावों पर विचार करे।

 कांग्रेस का यह तर्क ठीक लगता है कि विवादों से निपटारे संबंधित प्राधिकरण को जीएसटी परिषद, जिसमें राज्य सदस्य होते हैं, से स्वतंत्र होना चाहिए।

 मौजूदा ढांचे में यह सरासर हितों के टकराव का मामला दिखता है, क्योंकि जिन राज्यों के खिलाफ विवाद लाया जाएगा, उन्हें ही इस पर फैसला भी करना है।

 ऐसी स्थिति में ऐसे स्वतंत्र निकाय की जरूरत है जिसमें सर्वोच्च न्यायालय के सेवानिवृत्त जज और अन्य सांविधानिक और कर विशेषज्ञ सदस्य हों।

 विधेयक को आसानी से पारित करवाने के लिए भाजपा को इस मांग पर गौर करना चाहिए।

, अधिकांश विशेषज्ञों की राय है कि जीएसटी की 22 से 24 फीसदी की दर टिकाऊ नहीं है और इससे अर्थव्यवस्था को किसी तरह का प्रतिस्पर्धी लाभ नहीं मिलने वाला।

 वास्तविकता यह है कि गोल्डमैन सैश ने कहा है कि जीएसटी की दर 20 फीसदी या उससे ऊपर होने पर दो वर्ष के भीतर महंगाई की दर डेढ़ फीसदी तक बढ़ जाएगी।

 राजनीतिक रूप से भाजपा के लिए यह बड़ा झटका साबित हो सकता है, क्योंकि जीएसटी की उच्च दर की वजह से मुद्रास्फीति पर होने वाला प्रभाव 2019 के लोकसभा चुनाव के आसपास दिखने लगेगा।

 यह एनडीए के भी हक में है कि वह जीएसटी की दर जितना संभव हो, नीचे रखे।

,  , सौजन्य :अमर उजाला ,24.11.2015,एम के वेणु।

