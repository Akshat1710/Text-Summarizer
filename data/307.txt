सहिष्‍णुता की आवाज (अमर उजाला)।

मेरे गृह शहर बंगलूरू या फिर मुंबई और दिल्ली के हवाई अड्डे, जहां मैं अक्सर जाया करता हूं, से उलट कोलकाता के नेताजी सुभाष चंद्र बोस एयरपोर्ट का संचालन निजी फर्म के हवाले न होकर भारतीय विमानपत्तन प्राधिकरण के जिम्मे है।

 बंगलूरू, दिल्ली या फिर मुंबई के विपरीत कोलकाता एयरपोर्ट पर सुरक्षा जांच वाली जगह पर टंगे साइनबोर्ड की भी शायद यही वजह है, जिस पर उन लोगों के ब्योरे दिए हुए हैं, जिन्‍हें सुरक्षा जांच से छूट मिली हुई है।

 मुझे कोलकाता गए हुए एक वर्ष से ज्यादा हो चला है।

 मगर, जहां तक मुझे याद पड़ता है, वहां के साइन बोर्ड में कुल अट्ठारह लोगों के नामों का उल्लेख है, जिन्हें बाकी लोगों से कहीं ज्याद छूटें मिली हुई हैं।

 इनमें से ज्यादातर लोगों के तो पद के नाम का भी साइनबोर्ड में उल्लेख है।

 इनमें राष्ट्रपति, उपराष्ट्रपति, भारत के प्रधान न्यायाधीश, राज्यपाल और राज्यों के मुख्य न्यायाधीश शामिल हैं।

 इनमें से एक कैटेगरी में वे नाम हैं, जिन्हें एसपीजी संरक्षण मिला हुआ है।

 ऐसी ही एक दूसरी कैटेगरी में भारत रत्न धारक शामिल हैं।

 इन छूटधारी महानुभावों में से दो ऐसे हैं, जिनके केवल नाम का ही उल्लेख है।

 इनमें पहले हैं दलाई लामा और दूसरे हैं रॉबर्ट वाड्रा।

, किसी ने एक दफे कहा था कि भारत श्रेष्ठता का गढ़ तो है ही, साथ ही, मानवीय अनुभवों के नाम पर जो सबसे घृणित हो सकता है, भारत में वह भी दिखता है।

 जब भी मैं कोलकाता एयरपोर्ट के साइनबोर्ड के सामने से गुजरता हूं, मुझे इस टिप्पणी की सत्यता का बेहद सटीक एहसास होता है।

 हमारे गणराज्य में कोई भी दो शख्सियतें अपने आप में इतनी विपरीत नहीं हो सकतीं, जितना कि रॉबर्ट वाड्रा और दलाई लामा।

 इनमें से एक का उदय जहां रिश्तेदारी और राजनीतिक जुड़ाव के बूते हुआ, वहीं दूसरे ने अपनी चारित्रिक श्रेष्ठता व विनम्रता के जरिये अपना मुकाम बनाया।

मेरी जिंदगी में दो बार ऐसे मौके आए, जब मुझे दलाई लामा के साथ कमरा साझा करने का मौका मिला।

 हालांकि उनके बारे में जानने और समझने की प्रक्रिया मेरी जिंदगी के साथ गहरे से जुड़ी है।

 मैं देहरादून में पैदा हुआ और वहीं पला-बढ़ा।

 यह बड़ी संख्या में तिब्बती प्रवासियों का घर भी है।

 इनमें से कई तो कैंब्रियन हॉल में मेरे साथ पढ़े भी।

 इससे मुझे यह जानने का मौका भी मिला कि चीनियों के हाथों इस समुदाय को किन तकलीफों का सामना करना पड़ा और अपने नेता की तरह ये लोग भी किस तरह निर्वासित जीवन व्यतीत कर रहे थे।

, वह 30 जनवरी, 1990 का दिन था, जब सुबह साढ़े पांच बजे मुझे पहली बार व्यक्तिगत तौर पर दलाई लामा को देखने का मौका मिला।

 उसी सर्दी की शुरुआत में अयोध्या में मस्जिद की जगह पर राम मंदिर के निर्माण को लेकर पूरे उत्तर भारत में दंगे भड़क चुके थे।

 उस हिंसा से व्यथित लोगों में से एक थे खुद महात्मा गांधी के पोते रामचंद्र गांधी, जिन्होंने तब नई दिल्ली में 30 जनवरी मार्ग पर, जहां गांधी जी की हत्या हुई थी, एक रात का शांति प्रदर्शन किया था।

 जाड़े की उस रात को तीन तरफ से बंद शामियाने में दरी पर बैठी भीड़ ने आपसी सौहार्द के गीत गाए।

 सभा का समापन दलाई लामा के भाषण के साथ हुआ।

 जब वह आए और अपना मंचनुमा आसन ग्रहण किया, उनके पीछे का पर्दा ऊपर उठाया गया।

 मौके की नजाकत को ध्यान में रखते हुए यह सुनिश्चित किया गया कि वह पीछे बनी गांधी जी की तस्वीर के ठीक सीध में बैठे हों।

, गौरतलब है कि यह तस्वीर ठीक उसी जगह पर थी, 30 जनवरी, 1948 को जहां गांधी जी की हत्या हुई थी।

 दूसरी बार दलाई लामा को मैंने इस महीने की शुरुआत में देखा।

 ऐसा फिर से दिल्ली में ही हुआ था, लेकिन इस बार बंद कमरे में।

 दरअसल, दलाई लामा ने उम्र का अस्सीवां पड़ाव पूरा किया और इसी उपलक्ष्य में उनको बधाई देने के लिए उनके भारतीय मित्र एकत्रित हुए थे।

 आयोजकों ने मुझसे आग्रह किया कि मैं उनके बारे में कुछ बोलूं।

 दोपहर के भोजन के वक्त मैं मुख्य अतिथि (दलाई लामा) के पास की मेज पर बैठा था, जहां से मैं पूरे सम्मान के साथ उन्हें देख सकता था।

 अपना परिचय देने के लिए मैं उनके पास नहीं गया।

 मगर वहां मौजूद एक सज्जन की सोच कुछ अलग थी।

 मौके को भांपते हुए थोड़ी ऊंची आवाज में उन्होंने दलाई लामा से कहा, ′आप कैसे हैं।

 आपको याद है, हम कोलकाता में मिले थे।

′ जब दलाई लामा ने उन पर ज्यादा ध्यान नहीं दिया, तब लोगों का ध्यान अपनी ओर खींचने को उत्सुक उस सज्जन ने दोबारा कहा, ′हम कोलकाता में मदर टेरेसा के साथ मिले थे।

′ इस बार उस बुजुर्ग शख्स ने अपना चश्मा चढ़ाते हुए और अपना मुंह पोछते हुए बड़ी विनम्रता के साथ कहा, ′मुझे माफ करें, मैंने आपको नहीं पहचाना, लेकिन मुझे मदर टेरेसा की याद है।

′, अपने संबोधन में मैंने तीन संदर्भों में दलाई लामा की महात्मा गांधी से समानता बताई।

 पहला, अहिंसा को लेकर उनकी प्रतिबद्धता, दूसरा, सभी मतों के लोगों को समान दृष्टि से देखने का उनका गुण और तीसरा, पर्यावरण को लेकर उनकी चिंता।

 इतना ही नहीं, महात्मा गांधी की तरह उनमें भी कट्टरपंथियों को आड़े हाथ लेने का साहस है, जैसा कि उन्होंने हाल ही में बर्मीज बौद्धों के साथ किया।

 इसके अलावा एक और पहलू (भले ही कुछ कम महत्वपूर्ण) में दोनों के बीच समानता देखी जा सकती है।

 वह है दोनों में मौजूद विनोदप्रियता का गुण।

, दुनिया को लेकर दलाई लामा का नजरिया 2011 की उनकी एक किताब बियोंड रिलीजन में उल्लिखित है।

 वर्तमान समय में संस्कृतियां, देश और दुनिया जिन घावों को झेल रही हैं, उनके उपचार के लिए संवेदना और प्रेम से ओतप्रोत नैतिक मूल्यों को इस किताब में रेखांकित किया गया है।

 वह कम्युनिज्म समर्थक नहीं हैं, जिसके अत्याचारों को वह झेल चुके हैं।

 हालांकि वह बहुमत के जीवन में सुधार लाने में बाजार की विफलता को लेकर भी अपनी चिंता जता चुके हैं।

 आर्थिक असमानता के मुद्दे पर वह लिखते हैं, ′मैं खुद को आधा ही मार्क्सवादी मानता हूं।

′ इतने कष्ट झेलने के बावजूद दलाई लामा में कोई कड़वाहट नहीं दिखती।

 खुद पर जुल्म ढाने वाले चीनियों के प्रति भी वह सहानुभूति रखते हैं।

 ऐसे वक्त में, जब सब्‍ा कुछ टूटता दिख रहा हो, दलाई लामा आवाज हैं, सहिष्‍णुता, तर्क और उम्मीदों की।

 हम भारतीय सौभाग्यशाली हैं कि उन्होंने अपनी जिंदगी का ज्यादातर वक्त हमारे देश में बिताया है।

,  ।

सौजन्य :- अमर उजाला,31.01.2016,रामचंद्र गुहा (जाने-माने लेखक और इतिहासकार)।

