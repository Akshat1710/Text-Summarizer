बजट की कवायद में अवध के नवाब की सीख (हिन्दुस्तान)।

साल 1785 में अवध के नवाब के सामने एक ऐसे विनाशकारी अकाल से जूझने की चुनौती थी, जो एक दशक तक चलने वाला था।

 अकाल के लगातार बने रहने और अमीर व गरीब, सभी के उसकी चपेट में आने से नवाब पर भारी दबाव था कि किसी तरह से अर्थव्यवस्था गतिशील रखी जाए और पूरे समाज को रोजगार दिया जाए।

 लिहाजा उन्होंने एक भव्य निर्माण-कार्य शुरू करने का फैसला लिया।

 इस परियोजना में जहां मजदूरों को दिन में काम करना था, वहीं कुलीन वर्गों का काम यह था कि वे रात के अंधेरे में जाकर दिन भर के निर्माण-कार्यों को तोड़ डालें।

 मशहूर ब्रिटिश अर्थशास्त्री जॉन मेनार्ड कीन्स का एक चर्चित सिद्धांत है कि हुकूमतें किस तरह लोगों से गड्ढे खुदवाकर, और फिर उसे भरकर आर्थिक मंदी से पार पा सकती हैं।

 इसे संयोग ही कहेंगे कि अवध का यह वाकया इस सिद्धांत के उद्भव से करीब 150 वर्ष पहले का है।

 जो लोग अवध की इस कहानी का अंत नहीं जानते, उन्हें बता दूं, नवाब के उस आर्थिक प्रोत्साहन का ही परिणाम है, लखनऊ की सबसे प्रतिष्ठित इमारत बड़ा इमामबाड़ा।

, बहरहाल, कीन्स और नवाब ने जो बात महसूस की थी, वह यह थी कि सरकारी खर्च का व्यापक प्रभाव पड़ता है।

 उनका मानना था कि राज्य के खजाने से पैसे निकलने के बाद लोग पहले उसका कुछ हिस्सा बचाएंगे और फिर बाकी बचे पैसे उत्पाद व सेवा के मद में देश के दूसरे नागरिकों को चुकाएंगे।

 यही क्रम आगे भी चलेगा, जिसके कारण हर तबके को इसका लाभ मिलेगा।

 इसके साथ ही, निवेश पर सरकारी खर्च में वृद्धि करने से एक सकारात्मक कारोबारी माहौल बन सकता है, जो जोखिम से बचने की कोशिश करने वाली निजी कंपनियों को मैदान में उतरने को प्रोत्साहित करेगी।

 इससे आखिरकार विकास को गति मिलेगी।

 इसे ‘फिस्कल मल्टीप्लाइअर’ कहा जाता है, यानी यह गुणा-भाग कि सरकारी खर्च में एक रुपया अधिक खर्च होने पर अर्थव्यवस्था कितनी बढ़ती है।

इससे यह भी साफ है कि सरकारी खर्च से ही हमेशा विकास को गति नहीं दी जा सकती।

 कर्ज स्थिरता (राहत के बिना अपने कर्जे को चुकाने की देश की क्षमता) को दरकिनार करके यदि मुफ्त सौगात के रूप में खर्च किए जाते हैं और इससे लाभ पाने वाले लोग मांग बढ़ाते हैं, तो महंगाई बेशक बढ़ सकती है।

 मगर इस स्थिति में अपनी लोक-लुभावन योजनाओं को चलाने के लिए सरकार को कर्जदाताओं के सामने हाथ फैलाना पड़ेगा, जिससे ब्याज दरें बढ़ेंगी और फिर निजी निवेशक खर्च करने से बचेंगे।

, भारत में इस ‘फिस्कल मल्टीप्लाइअर’ पर ज्यादा शोध नहीं हुआ है।

 कुछ वर्ष पहले इस पर राष्ट्रीय लोक वित्त एवं नीति संस्थान ने एक अध्ययन किया था, जिसमें यह गुणांक पूंजीगत व्यय के लिए 2.5 और राजस्व व्यय के लिए एक से कम रखा गया था।

 उल्लेखनीय है कि राजस्व व्यय आमतौर पर वेतन, ब्याज भुगतान, सब्सिडी, मुफ्त सौगात आदि पर खर्च होता है, जबकि पूंजीगत व्यय सड़क, रेलवे, हवाई अड्डे जैसी परियोजनाओं पर खर्च किए जाते हैं।

 इस आंकड़े का अर्थ है कि पूंजीगत व्यय के रूप में सरकार द्वारा एक रुपया अतिरिक्त खर्च करने का प्रभाव जीडीपी पर 2.50 रुपये तक होता है, जबकि राजस्व व्यय के रूप में एक रुपया ज्यादा खर्च करने से अर्थव्यवस्था एक रुपये से कम प्रभावित होती है।

, हमारे यहां दिक्कत यह है कि केंद्र सरकार अपने बजट में पूंजीगत मद पर तो महज 12 फीसदी खर्च करती है, जबकि राजस्व मद में 88 फीसदी खर्च हो जाता है।

 और फिर हर बजट में पंूजीगत खर्च तो घटता जाता है, जबकि राजस्व खर्च बढ़ता जाता है।

 इसीलिए हमारा पूंजीगत खर्च हमारी जीडीपी का महज 1.6 फीसदी है।

, हालांकि पूंजीगत खर्च बढ़ाने की बात कहना सरल है, लेकिन इसे कर पाना बहुत कठिन है।

 इस साल के बजट में भी इसे लेकर काफी दबाव रहेंगे।

 भारत का केंद्र और राज्यों का कुल खर्च जी-20 देशों में सबसे ज्यादा है।

 फिर हाल ही में विकास दर कम होने की घोषणाएं भी हुई हैं, इसके अलावा कच्चे माल की कीमतें भी बढ़ने लगी हैं।

 वेतन आयोग की सिफारिशों की वजह से भी खर्च बढ़ा है।

 जीएसटी आने पर राज्यों को दिया जाने वाला धन भी बढ़ने वाला है।

 लेकिन अगर विकास दर बढ़ानी है, तो हमें अवध के नवाब से सीखना ही होगा।

(ये लेखक के अपने विचार हैं), – अरुदीप नंदी, वरिष्ठ आर्थिक सलाहकार, ब्रिटिश उच्चायोग।

सौजन्य- हिन्दुस्तान।

