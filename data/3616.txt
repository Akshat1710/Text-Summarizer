संपादकीय : आम आदमी को राहत देने पर रहे जोर (नई दुनिया)।

विपक्ष के नजरिए से भारतीय रिजर्व बैंक (आरबीआई) की ये स्वीकारोक्ति एक बड़ा मुद्दा हो सकता है कि आरबीआई ने नोटबंदी का फैसला सरकार के परामर्श पर किया।

 उसकी तरफ से इसे आरबीआई की स्वायत्तता में दखल बताया जाएगा।

 संभवत: यह आरोप भी लगे कि इस बारे में सरकार ने संसद को गुमराह किया।

 पिछले संसदीय सत्र के दौरान राज्यसभा में इस विषय में हुई चर्चा के समय केंद्रीय ऊर्जा मंत्री पीयूष गोयल ने कहा था कि नोटबंदी का फैसला रिजर्व बैंक ने लिया था।

 गोयल के मुताबिक आरबीआई ने इसे सरकार के पास भेजा।

 सरकार ने इस निर्णय की सराहना करते हुए इसे मंजूरी दी।

, अब ताजा सूचना यह सामने आई है कि आठ नवंबर 2016 को आरबीआई के केंद्रीय बोर्ड की बैठक में 500 और 1000 रुपए के पुराने नोटों का चलन रोकने की सरकार की सलाह पर मुहर लगाई गई।

 इस जानकारी के मुताबिक सात नवंबर को सरकार ने नोटबंदी का सुझाव दिया।

 आरबीआई ने वित्त मंत्रालय से जुड़ी स्थायी संसदीय समिति को सौंपे जवाब में बताया है कि सरकार ने इसका मकसद जाली नोटों पर काबू पाना, आतंकवाद के फंडिंग स्रोतों को रोकना और काले धन पर लगाम लगाना बताया।

 इसके बाद आरबीआई के केंद्रीय बोर्ड की बैठक में सरकारी सलाह को मंजूरी दी गई।

 उसके बाद उसी रात आठ बजे प्रधानमंत्री नरेंद्र मोदी ने नोटबंदी की घोषणा की।

, इस सिलसिले को ध्यान में रखें तो राज्यसभा में पीयूष गोयल का बयान तकनीकी तौर पर सही था।

 यह जरूर कहा जा सकता है कि उससे नोटबंदी का पूरा संदर्भ उभरकर सामने नहीं आया।

 लेकिन अब दो महीने गुजर जाने के बाद असली सवाल फैसले के लिए अपनाई गई प्रक्रिया का नहीं है।

 आमजन के सामने मुख्य मुद्दा नोटबंदी से खड़ी हुई दिक्कतों का हैं।

 बेशक ये समस्याएं उससे कहीं ज्यादा लंबी खिंची हैं, जितना आरंभ में अंदाजा लगाया गया था।

 कई क्षेत्रों में इसके परिणाम कहीं ज्यादा हानिकारक हुए हैं।

 खासकर असंगठित क्षेत्र में काम करने वाले निम्न आय वर्ग के लोगों पर इसका ज्यादा बुरा असर पड़ा है।

 अर्थव्यवस्था भी इसके कारण प्रभावित हुई है।

 इसके मद्देनजर सरकार के सामने प्रमुख चुनौती इन स्थितियों को यथाशीघ्र संभालने की है।

 हालांकि सरकार ने अब अर्थव्यवस्था में नकदी का उपयोग घटाने का लक्ष्य घोषित किया है, लेकिन वर्तमान परिस्थितियों में ऐसा नहीं लगता कि बिना पर्याप्त नकदी आए बाजार के हालात सुधर सकते हैं।

 अत: आरबीआई और सरकार दोनों को नए नोटों की आपूर्ति बढ़ाने के अपने प्रयास और तेज करने चाहिए।

, गुजरे 31 दिसंबर को राष्ट्र के नाम अपने प्रसारण में प्रधानमंत्री ने इसके कुछ कदमों की घोषणा की थी।

 मगर वो जख्म पर हल्का मरहम ही था।

 अत: राहत पहुंचाने के लिए भी अधिक कोशिशों की जरूरत है।

 इन दिशाओं में प्रभावी प्रगति हो, तो नोटबंदी की प्रक्रियाओं से जुड़े सवाल अपनी अहमियत खुद खो देंगे।

, – S  : :..-------942640#.TAL2X., सौजन्य- नई दुनिया।

