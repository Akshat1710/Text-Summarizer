सेहत के लिए नई मुहिम (दैनिक जागरण)।

नशा शराब का हो या तंबाकू का, जहर ही होता है, अच्छे भले शरीर को बर्बाद करने के साथ परिवार के लिए मुसीबत बनता है।

 सूबे को शराब के नशे से मुक्ति दिलाने के लिए नीतीश सरकार द्वारा बनाए गए कड़े कानून का असर इसलिए दिखाई दे रहा है क्योंकि सरकार ने खुद मदिरा के कारोबार से तौबा कर ली है।

 हालांकि उसे इससे हासिल होने वाले चार हजार करोड़ रुपये के राजस्व का नुकसान हुआ है।

 फिर भी राज्य शराबखोरी से सौ फीसद मुक्त हुआ है, यह नहीं कहा जा सकता।

 शायद ही कोई दिन ऐसा जाता है जब भारी मात्रा में शराब की जब्ती न होती हो।

 सरकारी तंत्र बड़ी आसानी से इसका कारण पड़ोसी राज्यों में शराबबंदी न होना गिना सकता है, परंतु सच यह है कि सीमा पर प्रहरियों की सुस्ती या मिलीभगत बिना कभी गिट्टी भरे ट्रक में तो कभी और किसी वस्तु से लदे वाहन में शराब के कार्टन बिहार में दाखिल नहीं हो सकते।

 पीने के शौकीन तस्करों से दोगुना-तिगुना दामों में इसे खरीदकर अपनी शामें रंगीन कर रहे हैं।

 अलबत्ता कड़े कानून से यह जरूर हुआ है कि चौक-चौराहे पर शराब के नशे में बहकने वालों से लोगों को छुटकारा मिला है।

 लेकिन, पैसे वाले कार में शौक पूरा कर रहे हैं, नशे में धुत होकर वाहन चलाने से बाज नहीं आ रहे।

 पिछले हफ्ते पटना में ऐसी दुर्घटनाएं हुईं जिनमें रईसों ने नशे की हालत में अपने से कई लोगों के हाथों-पैरों को चोट पहुंचाई।

 दो दिन पूर्व वैशाली जिले में एक बड़ी वारदात ने तो शराबबंदी कराने वाले सरकारी तंत्र की ही पोल खोलकर रख दी।

 यहां देसरी बाजार में सहदेई आउटपोस्ट के प्रभारी ने नशे में निजी कार से दो लोगों को धक्का मारकर जख्मी कर दिया और वाहन लेकर भागने लगा।

 लोगों ने उसे घेरकर पकड़ा और कमरे में बंद कर पिटाई की।

 दारोगा ने सर्विस रिवाल्वर तक निकाल ली थी।

 लोगों ने रिवाल्वर छीन ली और उसपर कार्रवाई के लिए थाने का घेराव किया गया।

 डीएसपी ने किसी तरह दारोगा को मुक्त कराया।

 मेडिकल जांच में नशे में होने की पुष्टि के बाद उसे निलंबित किया गया है।

प्रदेश सरकार ने शराबबंदी के बाद नशे की लत छुड़ाने का बीड़ा उठाया है।

 इसके लिए उसने उन शराबबंदी की शुरुआत में जिलों में खोले गए नशामुक्ति केंद्रों का इस्तेमाल करने का फैसला किया है।

 उम्मीद यह जताई जा रही है कि तंबाकू की लत से छुटकारा चाहने वाले नशामुक्ति केंद्रों पर आएं।

 यहां उनकी काउंसिलिंग की जाएगी।

 राज्य स्वास्थ्य समिति ने प्रदेश के 39 केंद्रों पर तंबाकू की लत छुड़ाने के लिए भी सुविधा के संबंध में राजाज्ञा जारी कर दी है।

 समिति ने कहा है कि राष्ट्रीय तंबाकू नियंत्रण कार्यक्रम के तहत जिन रोगियों का इलाज अस्पतालों में किया जाता था, वे अब नशामुक्ति केंद्रों पर जाकर इलाज करा सकते हैं।

 प्रदेश में तंबाकू नियंत्रण कार्यक्रमों में राज्य स्वास्थ्य समिति की सहयोगी संस्था सोशियो इकोनोमिक एंड एजुकेशनल डेवलपमेंट सोसाइटी (सीड्स) के अनुसार बिहार नशामुक्ति केंद्रों पर तंबाकू के लती का इलाज व काउंसिलिंग करने वाला देश का पहला राज्य है।

 इसमें कोई संदेह नहीं कि शराब के नशे से ज्यादा खतरनाक तंबाकू की लत है, यह टीबी और दमा के अलावा जानलेवा कैंसर को न्योता देती है, परंतु जब तक सार्वजनिक रूप से इसकी बिक्री हो रही है, इससे मुक्ति की बात कैसे सोची जा सकती है।

 सरकार ने गुटखा की बिक्री प्रतिबंधित कर रखी है, पर यह थानों के अगल-बगल ही बिकता है।

 कच्ची तंबाकू से खैनी बनाने का कारोबार तो हर चौक-चौराहे पर चल रहा है।

 जाहिर है बिना कड़ाई के बात बनने वाली नहीं।

 स्थानीय संपादकीय : बिहार , सौजन्य – दैनिक जागरण।

