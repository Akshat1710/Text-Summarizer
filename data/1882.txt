समाजवादी ड्रामा पार्ट-2 (नवभारत टाइम्स)।

समाजवादी पार्टी में कुछ समय से जो तगड़ी रस्साकशी चल रही थी, उसका चरम रूप साल 2016 के आखिरी हफ्ते में दिखा, जब पार्टी के राष्ट्रीय अध्यक्ष मुलायम सिंह यादव ने अपने पुत्र व मुख्यमंत्री अखिलेश यादव तथा भाई व पार्टी महासचिव रामगोपाल यादव को छह साल के लिए पार्टी से निष्कासित कर दिया।

 मुलायम ने यहां तक कह दिया कि प्रदेश का नया मुख्यमंत्री वह तय करेंगे।

 लेकिन चौबीस घंटे के अंदर ही एक बार फिर उन्होंने यू टर्न ले लिया और अखिलेश के साथ-साथ रामगोपाल की भी पार्टी में दोबारा वापसी हो गई।

 अब एक बार फिर ऊपर-ऊपर सब ठीक बताने की कोशिश हो रही है।

, कुछ दिन पहले भी मुलायम ने इसी तरह की कार्रवाई करके अपने कदम पीछे खींचे थे।

 मगर इस बार हालात पिछली कवायद से एकदम अलग हैं।

 इस बार यह बात आईने की तरह साफ हो गई है कि पार्टी का भविष्य ही नहीं, वर्तमान भी पूरी तरह अखिलेश के हाथ में है।

 मुलायम सिंह की मनाही के बावजूद अखिलेश की बुलाई बैठक में पार्टी के 197 विधायक पहुंच गए थे, जबकि खुद मुलायम की बैठक में उनकी तादाद बीस के आसपास ही थी।

, कार्यकर्ताओं और समर्थकों का रेला मुख्यमंत्री आवास पर उमड़ा हुआ था जबकि पार्टी मुख्यालय पर गिनती के लोग ही पहुंचे थे।

 साफ है कि समाजवादी पार्टी अपने पुराने नेताओं के कब्जे से करीब-करीब निकल चुकी है।

 इसे जताने और छुपाने की कोशिशें दोनों धड़े अपनी-अपनी तरह से कर रहे हैं, आगे भी करेंगे, लेकिन यह महत्वपूर्ण नहीं है।

 पार्टी के अंदर किसका कितना दबदबा है, इससे कहीं ज्यादा बड़ा सवाल यह है कि राज्य में खुद पार्टी की क्या हैसियत रह गई है या आने वाले दौर में रहने वाली है।

 यह मुलायम, अखिलेश या किसी अन्य नेता की इच्छा से नहीं बल्कि आने वाले विधानसभा चुनावों में पार्टी के प्रदर्शन से तय होगा।

, पिछले लोकसभा चुनावों के नतीजे बता चुके हैं कि राज्य की दो सबसे मजबूत पार्टियां एसपी और बीएसपी जमीन पर उतनी मजबूत नहीं हैं, जितनी ये बाहर से दिखती हैं।

 अपने जिस वोट बैंक को ये अजेय बताती रही हैं, उसमें भी सेंध लग सकती है।

 ऐसे में समाजवादी पार्टी को अपनी हैसियत बनाए रखनी है तो खुद को एक परिवार की पार्टी के बजाय एक विचार की पार्टी के रूप में पेश करना होगा और अपने चुनावी अभियान को ठोस मुद्दों पर फोकस करना होगा।

दूसरे शब्दों में कहें तो परिवार के एक-एक सदस्य के अहं को तुष्ट करने के बजाय पार्टी नेतृत्व आज के दो प्रमुख मुद्दों- नोटबंदी और सांप्रदायिकता पर अपनी सक्रियता दिखाए।

 इन दोनों ही मसलों पर पार्टी का अब तक का ट्रैक रेकॉर्ड ठीक नहीं है, इसलिए चुनावी परीक्षा में कामयाब होना है तो पार्टी को जल्द ही एक मजबूत वैचारिक गठबंधन बनाने की दिशा में जाना होगा।

 अगर ऐसा नहीं होता है तो समाजवादी पार्टी को चुनाव नतीजों से ज्यादा उम्मीद नहीं रखनी चाहिए।

, सौजन्य – नवभारत टाइम्स।

