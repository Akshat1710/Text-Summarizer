राह से भटकी राजनीति ( दैनिक जागरण)।

वर्षो पहले विख्यात जर्मन दार्शनिक गोएथ ने लिखा था कि हमें समय-समय पर अपने विश्वासों और विचारों को दोहराना चाहिए।

 जिस बात को उचित समङों उसका समर्थन करना चाहिए और जिस बात से सहमत न हों उससे असहमति प्रकट करनी चाहिए।

 देश पर गर्व करने वाले प्रत्येक नागरिक को राष्ट्र की वर्तमान परिस्थितियों पर विचार करते हुए कुछ कठिन, परंतु आवश्यक प्रश्न पूछने होंगे, स्वयं से भी और नेताओं से भी।

 गत दिनों पंजाब विधानसभा के एक वरिष्ठ सदस्य ने सत्तापक्ष से क्षुब्ध होकर विधानसभा के परिसर में ही अपना जूता सत्तापक्ष के सदस्यों पर फेंका।

 क्या यह आचरण किसी भी तरह प्रजातांत्रिक, लोकतांत्रिक एवं संसदीय प्रणाली की मर्यादाओं के अनुकूल है।

 क्या इस तरह के व्यवहार को सहन कर संसदीय प्रणाली और लोकतांत्रिक संस्थाओं को सशक्त किया जा सकता है।

 क्या यह संभव नहीं कि ऐसी घटनाओं को देख देश के युवाओं में लोकतंत्र के ही प्रति आस्था खत्म हो जाए।

 मेरा मकसद किसी व्यक्ति विशेष की आलोचना करना नहीं, बल्कि उन परिस्थितियों का उल्लेख करना है जो हमको आईना दिखा रही हैं।

 कुछ समय पहले जब पंजाब में ‘आप’ पार्टी के घोषणा पत्र का ऐलान किया गया तब ‘आप’ सुप्रीमो ने अपनी पार्टी के घोषणा पत्र से जोड़कर यह ऐलान किया कि सत्ता प्राप्ति के बाद वह विपक्ष के कुछ नेताओं को जेल भेजेंगे।

 क्या सभ्य लोकतंत्र में किसी भी नेता को, खासतौर उसको जो स्वयं एक प्रदेश का मुख्यमंत्री हो ऐसा ऐलान करना शोभा देता है।

 यही प्रश्न उन सभी नेताओं से करना होगा जो अपने राजनीतिक विरोधियों को बिना मुकदमे और जुर्म साबित हुए बंदी बनाने की बात करते हैं।

, पंजाब में 2017 में होने वाले चुनाव महत्वपूर्ण हैं।

 पंजाब के पानी के बंटवारे से संबंधित केस में सर्वोच्च न्यायालय का निर्णय कभी भी सुनाया जा सकता है और यदि निर्णय पंजाब के पक्ष में नहीं आता तो ऐसी स्थिति में प्रदेश में शांति और सौहार्द के लिए खतरा पैदा हो सकता है।

 इस स्थिति का फायदा आतंकी तत्व भी उठा सकते हैं।

 तमाम बलिदानों और लंबे संघर्ष के बाद स्थापित हुई शांति फिर से खतरे में पड़ सकती है।

 इसलिए यह अति आवश्यक है कि पंजाब के प्रमुख राजनीतिक दल और उनके नेता आपस में सभ्य संवाद बनाए रखें।

 यह इसलिए भी आवश्यक है कि कुछ विशेष मुद्दों पर सत्तापक्ष को राजनीतिक आम राय बनानी होगी, चाहे उसके पास पूर्ण बहुमत ही क्यों न हो।

 राजनीतिक कड़वाहट की भी एक सीमा होनी चाहिए और इन सीमाओं की स्थापना नेताओं के विवेक पर निर्भर है।

 हाल में दिए गए पानी से जुड़े विवाद के मसले में सर्वोच्च न्यायालय के निर्णय से कर्नाटक में उत्पन्न स्थिति जगजाहिर है।

 यह भी स्पष्ट है कि न तो केंद्र सरकार और न ही राज्य सरकारें अपना संवैधानिक दायित्व निभाते हुए सुप्रीम कोर्ट के निर्णय को चुनौती दे सकती हैं।

 कुछ सैद्धांतिक मुद्दे ऐसे हैं जिन पर दलगत राजनीति की प्राथमिकताओं से हटकर विचार करने की आवश्यकता है।

 इस आवश्यकता के लिए सभ्य संवाद जरूरी है।

, संविधान, विधि और न्याय प्रक्रिया की बात आगे बढ़ाएं तो शहाबुद्दीन को उच्च न्यायालय द्वारा दी गई जमानत पर उठे विवाद पर चर्चा सार्थक होगी।

 बिहार सरकार ने शहाबुद्दीन को मिली जमानत के विरुद्ध सर्वोच्च न्यायालय में अपील की है, जिसका अधिकार बिहार सरकार को है और इस पर अंतिम निर्णय सुप्रीम कोर्ट का ही होगा, फिर भी सवाल उठता है कि क्या न्यायिक प्रक्रिया का राजनीतिकरण संविधान की धारणाओं का उल्लंघन नहीं।

 क्या यह सत्य नहीं कि कठिन परिस्थितियों में ही न्याय एवं कानून की परीक्षा होती है।

 क्या संविधान की अवमानना देश के मूल विश्वासों और मान्यताओं को चुनौती नहीं है।

 क्या हम स्वयं ही अपनी आस्थाओं का उल्लंघन नहीं कर रहे हैं।

 यह सवाल हमको अपने आप से करने होंगे।

 सिद्धांतों पर खरा उतारना केवल सरकारों का ही नहीं जनता का भी कर्तव्य है।

, देश नाज़ुक परिस्थितियों से गुजर रहा है।

 कश्मीर की स्थिति इतनी चिंताजनक पहले कभी न थी।

 गुरदासपुर और पठानकोट के बाद उड़ी में आतंकवादियों के हमले से यह प्रमाणित हो गया कि देश के दुश्मन भारत के सीने पर भी आक्रमण कर सकते हैं।

 पंजाब, हरियाणा, तमिलनाडु, कर्नाटक, छत्तीसगढ़ और ओडिशा में पानी के बंटवारे को लेकर विवाद और तनाव बढ़ता जा रहा है।

 गुजरात में गो रक्षकों ने कुछ दिन पूर्व फिर एक नौजवान की निर्मम हत्या कर दी।

 जिस जातिवाद को खत्म करने की बात राष्ट्र के निर्माताओं ने की थी वह लक्ष्य तो पूरा होता नजर नहीं आ रहा है, बल्कि जाति आधारित राजनीति को प्रत्येक दल बढ़ावा दे रहे हैं।

 क्या यह स्थिति देश में सामाजिक अखंडता व एकता को सशक्त कर सकती है।

 माओवादियों की बढ़ती शक्ति एक गंभीर समस्या है, परंतु आज तक इसका कोई ठोस उपाय सामने नहीं आया।

 हाल ही में प्रकाशित एक अंतरराष्ट्रीय रिपोर्ट मे कहा गया है कि भारत का माओवादी संगठन संसार का चौथा सबसे अधिक हिंसक संगठन है।

 दलितों, आदिवासियों और अल्पसंख्यकों में बढ़ते आक्रोश की भावना गंभीर रूप ले रही है।

 इन गंभीर मुद्दों पर चर्चाएं तो होती हैं, परंतु चुनावी राजनीति की प्राथमिकताओं के चलते आवश्यक निर्णय नहीं लिए जाते।

 क्या यह मान लिया जाए कि किसी भी दल या नेता के पास इन मसलों के समाधान के लिए कोई सार्थक दृष्टि नहीं है।

 राजनीति के गिरते मापदंड अपने आप में एक बड़ा सवाल हैं।

 ऐसे मायूसी के आलम को छोड़कर देशवासियों को संगठित होकर अपने भविष्य एवं राष्ट्र की उदारवादी और संवैधानिक मर्यादाओं की रक्षा के लिए आगे आना होगा।

 भटके हुए नेताओं को राह दिखानी होगी और दोहरी राजनीति को नकारना होगा।

 देश के निर्माताओं और आने वाली पीढ़ियों की कसौटी पर खरा उतारना होगा।

 राजनीति के तौर-तरीकों को बदलना होगा।

 कभी-कभी मेरे दिल में ख्याल आता है कि क्या राजनीति का अंतिम लक्ष्य सत्ता प्राप्ति ही है, चाहे इसके लिए किसी भी सिद्धांत को त्यागना पड़े या फिर निर्बल, निर्धन और असहाय को सशक्त करना लोकसेवा की कसौटी है।

, कठिन परिस्थितियों के इस दौर में ऐसे नेतृत्व को खोजना होगा, जिसकी परिकल्पना अल्लामा इकबाल ने की थी।

 उन्होंने देश का नेतृत्व करने वालों के लिए कुछ मानक सुझाते हुए लिखा था-निगाह बुलंद, सुखन, दिल नवाज, जां पुरसोज, यही है रक्ते सफर, मीर-ए-कारवां के लिए।

 यानी दूरअंदेशी, शोभा, जोश एवं वैभव ही नेता की पहचान है।

 उनका यह भी मानना था कि अंतत लोग स्वयं ही अपना भविष्य तय करते हैं।

 उन्होंने लिखा था-निशां यही है जिंदा कौमों के कि सुबह, शाम बदलती है इनकी तकदीरें।

 मेरा मानना है कि भारत की आत्मा और राष्ट्र का अहसास, असभ्य संवाद, कमजोर नेतृत्व और घटिया राजनीति का मोहताज नहीं है।

लेखक :-  अश्वनी कुमार (पूर्व केंद्रीय विधि एवं न्यायमंत्री हैं), सौजन्य :- दैनिक जागरण , 23-09-2016।

