भारत में ज़करबर्ग का असली मकसद ( दैनिक भास्कर : Editorial)।

आईआईटी दिल्लीके विद्यार्थियों द्वारा पूछे गए पूर्व-निर्धारित सवालों के जवाब में फेसबुक के मालिक मार्क ज़करबर्ग ने भारत में दिलचस्पी की वजह उस मिशनरी भावना को बताया, जिसका लक्ष्य दुनिया के हर व्यक्ति को इंटरनेट से जोड़ने का है।

 बाद में उन्होंने वरिष्ठ अधिकारियों, सांसदों, उद्योग जगत से लुभावन संवाद कर फेसबुक का व्यापारिक जाल फैलाने के असली एजेंडे में खासी सफलता हासिल की।

 भारत से पहले चीन गए ज़करबर्ग द्वारा अपने बच्चे के लिए चीनी भाषा में नाम सुझाने के आग्रह को चीनी राष्ट्रपति ने सिर्फ इसलिए अस्वीकार कर दिया क्योंकि, उन्हें चीन में यूरोपीय साम्राज्यवाद के अतिक्रमण का इतिहास विस्मृत नहीं हुआ।

 किंतु ईस्ट इंडिया कंपनी के व्यापारिक जाल से 200 साल की गुलामी के सफर के भारतीय इतिहास से बेखबर, प्रधानमंत्री नरेन्द्र मोदी फेसबुक को उसके अमेरिकी ऑफिस जाकर ही लाइक कर आए।

, ज़करबर्ग की भारत यात्रा से सबसे बड़ा सवाल यह उभरा है कि भारत के बाजार को जोड़ने के पहले ज़करबर्ग फेसबुक को भारत से क्यों नहीं जोड़ते।

 सनद रहे कि फेसबुक की वेबसाइट का स्वामित्व अमेरिका स्थित फेसबुक इंक कंपनी के पास है, लेकिन भारत में यूज़र्स से एग्रीमेंट और व्यापार आयरलैंड की कंपनी द्वारा किया जाता है।

 फेसबुक इंडिया कंपनी पूरे लाभ के निर्गमन का माध्यम होने के बावजूद कानूनी जवाबदेही लेने से इनकार करती है।

 19 लाख करोड़ रुपए की पूंजीकरण वाली अमेरिकी फेसबुक कंपनी के भारत में 13 करोड़ यूज़र्स और 9 करोड़ से ज्यादा वॉट्स एप यूज़र्स हैं, जो उसे 2 लाख करोड़ रुपए से ज्यादा का पूंजीकरण देते हैं, किंतु फेसबुक की विदेशी कंपनियों द्वारा भारत में हजारों करोड़ के आयकर सेवाकर की चोरी की जा रही है।

 ज़करबर्ग से पूछना चाहिए कि क्या वे भारत में इनकम टैक्स विभाग से जुड़कर अपनी कंपनियों का पैन नंबर लेकर सभी टैक्स भुगतान और कानून का पालन करने की जवाबदेही लेंगे, जिसे पूरा देश फेसबुक से जुड़कर लाइक कर सके।

, फेसबुक को हर अकाउंट से औसतन 10,000 रुपए से ज्यादा का लाभ होता है, इसीलिए करोड़ों बच्चों के गैर-कानूनी फेसबुक अकाउंट खुलवा दिए गए हैं।

 ये बच्चे पोर्नोग्राफी और ड्रग्स के अंतरराष्ट्रीय रैकेट से जुड़कर अपनी जड़ों को खोखला कर रहे हैं।

 इस तरह फेसबुक, मैकाले के अधूरे सपनों को पूरा करने का आधुनिक प्लेटफॉर्म बन गया है।

 फेसबुक के माध्यम से 30 फीसदी से अधिक फर्जी अकाउंट चलाए जा रहे हैं, जिनका प्रयोग अधिकांशतः महिलाओं के उत्पीड़न, सांप्रदायिक उन्माद एवं आतंकवादी गतिविधियों हेतु किया जाता है।

 इससे निपटने के लिए कानून के अनुसार फेसबुक द्वारा शिकायत अधिकारी की नियुक्ति की जानी चाहिए।

 भारतीय न्यायालय के अनेक आदेशों के बाद मजबूरी में शिकायत अधिकारी की नियुक्ति जब करनी ही पड़ी तब उसकी नियुक्ति सात समंदर पार आयरलैंड में कर दी गई।

 फेसबुक अकाउंट खोलना आसान है पर बगैर ई-सिग्नेचर के शिकायत का ई-मेल नहीं भेजा जा सकता, क्योंकि भारत सरकार द्वारा इसके लिए कानूनी अधिसूचना ही जारी नहीं की गई।

 पीड़ित व्यक्ति अगर आयरलैंड में लिखित पत्र भेजकर शिकायत करना चाहे तो उसमें बहुत समय और पैसा खर्च होता है और शायद ही कोई इसका प्रयोग कर पाता हो।

 फर्जी अकाउंट द्वारा फेसबुक के दुरुपयोग और बढ़ते अपराधों से पुलिस और प्रशासन परेशान होकर, जब डिजिटल इंडिया के दायरे में समाधान नहीं ढ़ूंढ़ पाते, तो इंटरनेट को ही बंद कर देते हैं।

 गुजरात और अन्य राज्यों में हुई ऐसी गैर-कानूनी कार्यवाही का खामियाजा आम जनता को भुगतना पड़ता है, जो निर्धारित समय सीमा पर होम लोन या टैक्स का भुगतान ही नहीं कर पाती।

 पिछले महीने 28 देशों के यूरोपीय महासंघ की सर्वोच्च अदालत ने फेसबुक और गूगल द्वारा यूरोप से अमेरिका को डेटा ट्रांसफर पर प्रतिबंध लगाने का आदेश पारित कर दिया परंतु भारत में फेसबुक द्वारा सरकारी रिकॉर्ड तथा 13 करोड़ यूज़र्स की सभी सूचनाओं, फोटो, वीडीयो, साहित्य इत्यादि पर बौद्धिक संपदा (कॉपीराइट ट्रेडमार्) का रॉयल्टी फ्री अधिकार हासिल कर लिया गया है।

 इस डेटा को फेसबुक द्वारा अमेरिका में विज्ञापन तथा गेमिंग कंपनियों को बेचकर खरबों की कमाई की जाती है।

 इसी डेटाबेस की मदद से विदेशी कंपनियां भारतीय बाजार पर एकाधिकार कर रही हैं।

 साइबर सुरक्षा कंपनी ‘अवास्त’ की नवीनतम रिपोर्ट में बताया गया है कि फेसबुक द्वारा वॉट्स एप के कॉटैक्ट डाटाबेस को शेयर कर बड़े पैमाने पर जासूसी की जा रही है।

 इसके पहले स्नोडेन के खुलासे से फेसबुक तथा अन्य इंटरनेट कंपनियों द्वारा भारत के सामरिक तंत्र को अमेरिकी खुफिया एजेंसियों के हवाले करने की पुष्टि होने के बावजूद सरकार इन कंपनियों के विरुद्ध दंडात्मक कार्रवाई करने में नाकाम रही है।

 127 करोड़ की आबादी को जोड़ने के नाम पर भारतीय बाजार पर कब्ज़ा करने के लिए, गिद्ध-दृष्टि लगाए विश्वबंधु जकरबर्ग क्या भारतीय जनता की प्राइवेसी की सुरक्षा हेतु ठोस प्रावधान कर पाएंगे।

, ज्ञान, तकनीकी और शोध की बजाय भारत में 52 फीसदी से अधिक लोग इंटरनेट का प्रयोग फेसबुक और वॉट्स एप के लिए ही करते हैं।

 फेसबुक के इंटरनेट डॉट ओआरजी प्रोजेक्ट को नेट न्यूट्रैलिटी के खिलाफ होने की वजह से ट्राई द्वारा ठुकरा दिया गया था।

 पर दबाव में इस प्रोजेक्ट को यदि अनुमति दी गई तो स्वदेशी आईटी उद्योग और स्टार्टअप का भविष्य खतरे में पड़ जाएगा और शिक्षित युवाओं में बेरोजगारी भी बढ़ेगी।

 ज़करबर्ग ने सैटेलाइट से इंटरनेट संचालन की योजना का खुलासा कर यह साफ कर दिया है कि भविष्य में भारतीय बाजार में कब्जे के लिए फेसबुक को भारत सरकार और टेलीकॉम कंपनियों का मोहताज़ नहीं रहना पड़ेगा।

 भारत में लोगों को जोड़ने के पहले फेसबुक अपने सर्वर भारत में क्यों नहीं लगाती, जिससे औसतन 1000 से अधिक भारतीयों को सिर्फ रोजगार मिलेगा वरन सामाजिक विकास भी होगा।

 अपनी कानूनी जिम्मेदारियों को पूरा करने में विफल ज़करबर्ग, गरीबों के लिए स्कूल स्थापित करने की दयालुता दिखा रहे हैं।

 फेसबुक में डिसलाइक का आप्शन नहीं होता है।

 जनता की नासमझी को लाइक मानकर, साम्राज्यवादी शोषण-तंत्र से भारत को जोड़ने का यह खेल है।

 विदेशी कंपनियों के मालिक ज़करबर्ग हमारे देश के इन गंभीर सवालों का शायद ही जवाब दें।

 भविष्य में गूगल-गुरु के डिजिटल प्लेटफॉर्म पर इतिहास को पढ़ते समय, अपनी बदहाली के जवाबदेह लोगों के बारे में जब नौनिहाल सवाल पूछेंगे, तब भारत के कर्णधार क्या जवाब देंगे ।

-विराग गुप्ता अधिवक्ता (सुप्रीम कोर्ट एवं साइबर मामलों के विशेषज्ञ)।

सौजन्य :- दैनिक भास्कर , 5.11.2015।

