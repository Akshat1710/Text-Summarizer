ममता का नोटबंदी राग (दैनिक जागरण)।

तृणमूल प्रमुख व मुख्यमंत्री ममता बनर्जी नोटबंदी को लेकर अब भी परेशान हैं।

 अब जबकि आगामी कुछ दिनों में बैंकों से नकदी निकासी को लेकर सभी तरह के प्रतिबंध हटाने की घोषणा भी हो चुकी है।

 छोटे व्यवसायियों को ध्यान में रखते हुए पहले ही चालू खाते से नकदी निकालने की सीमा एक लाख कर दी गई है।

 लोग एटीएम, बैंक और डाकघरों से आसानी से रुपये निकाल रहे हैं और अपना कार्य कर रहे हैं।

 परंतु, तृणमूल प्रमुख को अब भी नोटबंदी परेशान किए हुए है।

 ऐसा क्यों।

 बड़ा सवाल है और हर किसी के जेहन में उठ रहा है।

 शुक्रवार को विधानसभा में बंगाल सरकार ने वित्तवर्ष 2017-18 का आम बजट पेश किया।

 परंतु, वित्तमंत्री अमित मित्रा ने करीब 30 मिनट का जो अपना बजट भाषण दिया उसमें करीब दस मिनट सिर्फ वह नोटबंदी को लेकर ही बोले।

 बजट भाषण में नोटबंदी को एक नायक तंत्र यानी तानाशाही जैसे फैसला बताया।

 वहीं नोटबंदी को सुनामी नाम दिया।

 यही नहीं अमित मित्रा के अनुसार नोटबंदी की वजह से लाखों छोटे कारोबारी की हालत खराब हुई है और जिसके लिए बंगाल सरकार ने इस बजट में 50 करोड़ रुपये का कोष बनाने की घोषणा की है जिसके तहत 50 हजार कारोबारियों को 50-50 हजार रुपये की मदद दी जाएगी।

 यही नहीं कुछ दिन पहले ही पंचायत सदस्यों को भत्ता देने और विधायकों के वेतन में 5 हजार रुपये की वृद्धि करने की घोषणा की गई है।

 बजट में आंगनबाड़ी कर्मियों के भत्ते में 500 रुपये की बढ़ोतरी भी घोषणा की गई है।

 वहीं बजट में वित्तमंत्री यह भी बताना नहीं भूले कि वाममोर्चा सरकार के काल में लिए गए ऋण की वजह से आगामी वर्ष 47000 करोड़ रुपये ऋण व ब्याज के रूप में भुगतान करना होगा।

 इससे ही अनुमान लगाया जा सकता है कि बंगाल पर कितने लाख करोड़ रुपये का ऋण है।

 फिर जब नोटबंदी की वजह कुछ दिन परेशानी हुई थी और अब स्थिति सामान्य हो चुकी है तो फिर कोष गठित करने की घोषणा करने को क्या कहा जाएगा।

 सबसे गंभीर बात यह है कि शायद ही किसी राज्य सरकार के बजट भाषण में नोटबंदी को लेकर इस तरह की बातें कही गई होगी या कही जाएगी।

 नोटबंदी को लेकर अब लोगों को किसी तरह की कोई परेशानी नहीं है।

 पर, ममता यह मानने को तैयार क्यों नहीं है।

 सियासी मतभेद हो सकते हैं।

 पर इतना विरोध क्यों।

 ममता बनर्जी को विचार करना चाहिए।

,  स्थानीय संपादकीय : पश्चिम बंगाल , सौजन्य- दैनिक जागरण।

