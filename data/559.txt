 समाज, सिनेमा और सेक्युलरिज़्म  (दैनिक भास्कर)।

जावेद अख्तर, समाज में दो मुसलमान हो गए।

 एक वह जो पर्दे पे दिखाई दे रहा है और शेरवानी पहने, गाव-तकिये से टिका, शमा के सामने कोई ख़ूबसूरत सी ग़जल गा रहा है और दूसरा, मोहल्ले की गली में रहने वाला मुसलमान जिसकी साइकिल के पंक्चर जोड़ने की दुकान है और जिसे एक भी शेर याद नहीं है।

हमारे शरीर का कुछ हिस्सा कभी नहीं सोता।

 किडनी, लिवर, दिल और दिमाग़ हमेशा जागते रहते हैं।

 अपना काम करते रहते हैं।

 लेकिन दिमाग़ अगर काम करता रहता है, तो हम सोते कैसे हैं।

 क़ुदरत के पास इस सवाल का अनोखा जवाब है।

 ज़हन की अपनी ही अनूठी शैली है, जो आंख बंद होते ही बदल जाती है।

 आंख बंद होते ही वास्तविकता सपनों में तब्दील हो जाती है।

 सपने वास्तविकता का ही प्रतीकात्मक (सिंबॉलिक) रूप हैं।

, सिनेमा भी किसी सपने की तरह है।

 समाज की असलियत की प्रतीकात्मक शक्ल।

 जब भारतीय सिनेमा में धर्म निरपेक्षता का सवाल सामने आता है, तो इसका जवाब समाज की उस असलियत में भी है, जिसकी कहानी यह तस्वीरें कह रही हैं।

, अगर आप इन तस्वीरों के असली अर्थ तक पहुंच जाएं तो वास्तविकता की कई तहें आप के सामने खुल जाएंगी।

 और इसी तरह अगर आप समाज के आर्थिक, सामाजिक और धार्मिक पहलुओं पर ग़ौर करें तो पर्दे पर तैर रहे इन ख्वाबों के मतलब भी मिल जाएंगे।

 अब असलियत और सपनों को समझने के इस पूरे प्रोसेस में एक अहम रोल वक़्त का भी है, यानी हर सपना अपने ही दौर की असलियत बयान करता है।

, हिंदी सिनेमा का वजूद 1933 में बनी पहली बोलती फ़िल्म, आलम आरा, से शुरू होता है।

 50 गानों वाली इस फ़िल्म से लेकर आज तक के दौर तक हमारी फ़िल्मों की ज़बान शुद्ध उर्दू या शुद्ध हिंदी नहीं रही बल्कि एक मिली-जुली-सी ज़बान ही फ़िल्म की ज़बान रही है, जिसे कभी हिंदुस्तानी कहा जाता था।

 पिछले चंद बरसों से हमारी फ़िल्मों पर हिंग्लिश का हमला हुआ है वरना अब तक तो हिंदी और उर्दू का मिश्रण ही हमेशा से हमारी फ़िल्मों की ज़बान था।

 पंकज मलिक के गीत के बोल देखिए,, झड़ते हैं फूल फागुन के फागुन के महीने में,।

मैं तुमसे जुदा होता हूं इक दर्द लिए सीने में।

, पहली लाइन, झड़ते हैं फूल फागुन के…, उत्तर भारत के किसी लोक गीत की याद दिलाती है जबकि दूसरी लाइन, मैं तुमसे जुदा होता हूं इक दर्द लिए सीने में, किसी उर्दू ग़जल की छाप लिए हुए है।

, बात समझ में आती है, अगर आप समाज और देश में सब तक पहुंचना चाहते हैं तो आपकी भाषा या बर्ताव, किसी एक तरफ़ का तो नहीं हो सकता।

 आपको वही ज़बान बोलनी होगी, जो हर वर्ग और दर्जे के इंसान के दिल को लगे।

 निसंदेह, भारतीय सिनेमा ने जब बोलना सीखा तो उसने इसलिए हिंदुस्तानी बोली को अपनाया कि उसे सारे हिंदुस्तान से बात करनी थी।

 हमें यह भी समझना होगा कि भाषा केवल शब्दों का खेल नहीं होती, भाषा वह साधन है, जिस पर तहज़ीब, संस्कार और ज़िंदगी के बहुत से मूल्य सफर करते हैं।

 अगर ज़बान दो ज़बानों का मिश्रण है तो फिर उसकी तहज़ीब, और संस्कार भी दो तहज़ीबों और दो संस्कारों का मिश्रण होंगे।

 इसी संस्कृति, इसी तहज़ीब को हमेशा से गंगा-जमनी कहा गया है।

, तीस और चालीस के दशक की ब्लैक एंड व्हाइट फ़िल्में अगर आप देखेंगे तो उनमें बहुत से ठाकुर साहब और तिवारीजी भी आपको आदाब अर्ज़ कहते हुए मिलेंगे।

 आज बहुत कम लोग जानते होंगे कि आदाब शब्द, अदब शब्द का बहुवचन है।

 अदब के मानी हैं सम्मान, क्योंकि यह सलाम धार्मिक नहीं है, इसलिए अवध में हिंदू और मुसलमान, दोनों ही में आम था।

 मुझे याद है कि जब मैं छोटा था, तो लखनऊ में लिबरल मुस्लिम्स सलामो अलयकुम कहने के बजाय, आदाब अर्ज़, कहना ही पसंद करते थे, क्योंकि यह एक सेक्युलर सलाम है।

 अगर समाज के यह संस्कार थे तो कोई हैरत की बात नहीं, कि वहीं बहुत से मुस्लिम शायरों ने राम, कृष्ण और शिव पर कविताएं लिखीं।

 होली, दिवाली और बसंत पर अनगिनत गीत लिखे, तो वहीं ऐसे हिंदू शायर भी थे जिन्होंने इस्लामिक रीत-रिवाज पर न जाने कितनी नज़्में लिखी हैं।

 मेरे पिता, श्री जांनिसार अख़्तर ने हिंदुस्तान हमारा, नाम से दो वॉल्यूम कंपाइल किए थे, जिसमें ऐसी बहुत-सी शायरी मिल सकती है।

 हिंदुस्तान हमारा अब भी बाज़ार में अवेलेबल है।

 जो बात नहीं समझ में आने वाली है, वह यह कि वह सिनेमा जो इस सेक्युलरिज़्म को दर्शा रहा था वह 1947 में भारत विभाजन जैसे बड़े हादसे को दर्शाने में क्यों झिझक गया।

 बरसों तक भारतीय सिनेमा एक इतनी बड़ी ट्रेजडी पर पूरी तरह चुप साधे रहा।

 देश के दो टुकड़े हो गए, कोई तेरह लाख लोग मारे गए।

 खेतों के बीच में सरहदें खींच दी गईं, और एक भी फ़िल्म मेकर यह देखने, या शायद दिखाने की हिम्मत नहीं कर सका।

 शायद इसका कारण यह है कि जो तेरह लाख मारे गए थे, उनमें हिंदू भी थे मुसलमान भी।

 अब इस हत्या का दोष फिल्म मेकर देता भी तो किसको देता।

 दोनों ही उसके ऑडियंस थे।

 इतना ज़रूर हुआ कि बरसों तक कोई ऐसी फ़िल्म नहीं बनी, जिसे आज हम लोग मुस्लिम सोशल कहते हैं।

, वे फिल्में, जो मुस्लिम सोशल कहलाती हैं, आज़ादी के बारह साल बाद यानी 1959 में एेसी पहली फ़िल्म, चौदहवीं का चांद, रिलीज़ हुई और सुपर हिट हो गई।

 उसके बाद मेरे महबूब, मेरे हुज़ूर, और बहू बेगम, जैसी और कई फ़िल्में आईं और इन्होंने हिंदुस्तानी मुसलमान की एक ऐसी सुंदर छवि दिखाई, जो सच्चाई से कोसों दूर थी।

 मेरा सारा बचपन लखनऊ में गुज़रा है, मैंने किसी को अपने बाप को अब्बा हुज़ूर कहते नहीं सुना।

 इन मुस्लिम सोशल के हीरो या तो कोई शायर या नवाब होते थे।

 और सिर्फ़ शायराना ज़बान में बात करते थे।

 इन फ़िल्म्स के चरित्र बड़ी-बड़ी हवेलियाें में रहते थे।

 हर चिलमन के पीछे एक बेहद ख़ूबसूरत हीरोइन ग़रारा पहने, दुपट्‌टा सिर पर रखे, कोई शेर पढ़ रही होती थी।

 बड़े-बड़े शीशे के फ़ानूस, सफ़ेद गाव-तकिये, जलती हुई शम्अ और जिंदगी में सिर्फ़ एक समस्या, जिसका नाम है मुहब्बत।

 यह फ़िल्में उतनी झूठी थीं, जितनी हॉलीवुड की काउ बॉय फ़िल्में।

, सच यह है कि काउ बॉय अमेरिका के ग्वाले थे, जिनकी कमर पर दो पिस्तौलें बांध के उन्हें क्या से क्या बना दिया गया।

 मेरे छोटे भाई डॉ. सलमान अख़्तर, अमेरिका में रहते हैं।

 वह एक बार किसी पार्टी में गए जहां उन्हें कुछ हिंदुस्तानी मिले।

 उनमें से एक को जब यह पता चला कि यह डॉ. सलमान अख़्तर हैं और लखनऊ के रहने वाले हैं तो उसने बड़ी हैरत और ख़ुशी से पूछा-‘वाह साहिब।

 लखनऊ में तो आपके घर में रोज़ मुजरे होते होंगे।

’ यह असर था मुसलमानों की उस छवि का जो भारतीय सिनेमा ने गढ़ दी थी।

, तो इस तरह से समाज में दो मुसलमान हो गए।

 एक वह जो पर्दे पे दिखाई दे रहा है और शेरवानी पहने, गाव-तकिये से टिका, शम्अ के सामने कोई ख़ूबसूरत सी ग़जल गा रहा है और दूसरा, मुहल्ले की गली में रहने वाला मुसलमान जिसकी साइकिल के पंक्चर जोड़ने की दुकान है, और जिसे एक भी शेर याद नहीं है।

, बात अगर फिर यहीं तक रह जाती कि लोगों को पर्दे पर वह शायर या नवाब मुसलमान तो अच्छा लगता और साइकिल की दुकान वाला नहीं, तो भी कोई अच्छी बात न होती, लेकिन बात इससे आगे गई।

 हुआ यह कि साइकिल की दुकान वाले को भी य़कीन हो गया कि यह सारी हवेलियां, गाव-तकिये, चिलमनें और शम्अ उसके अतीत का हिस्सा हैं, जो कुछ लोगों ने उससे छीन ली हैं, यानी, दोनों ही तरफ़ लोग सच्चाई से दूर हो गए।

 लेकिन इस घाटे के सौदे में भी कुछ फ़ायदा था।

, हुआ यूं कि वक्त के साथ एक अच्छा मुस्लिम रोल हमारी दूसरी फ़िल्मों में भी आ गया।

 वह जंजीर, रोटी, कपड़ा और मकान, का पठान हो, जो दोस्ती के लिए जान दे सकता था या शोले, का इमाम, जो एक बेटे को खोने के बाद भी गांव के लिए, जो यहां देश का सिंबॉल है, और भी बलिदान देने को तैयार था।

 यह कहानियां और यह रोल्स, जब मैं और सलीम साहब लिख रहे थे, तो हमारे ध्यान में ऐसी कोई बात नहीं थी, लेकिन अब जब पलटकर देखता हूं तो समझ में आता है कि हम, जो कि समाज का हिस्सा थे, वैसे ही सोच रहे थे जैसे समाज सोच रहा था।

, एक बात और बड़ी अजीब और दिलचस्प है।

 भारतीय कमर्शियल सिनेमा में धर्मनिरपेक्षता की ज़िम्मेदारी हमेशा हिंदू किरदार ही की रही।

 आपने कई बार फ़िल्मों में देखा होगा कि कोई हिंदू किरदार क़ुरआन को सिर-माथे से लगाकर चूमता है या किसी दरगाह से उड़कर आई हरी चादर हिंदू हीरो की जान बचाती है।

 लेकिन आपने कभी किसी मुसलमान किरदार को गीता या रामायण को माथे लगाते नहीं देखा होगा।

 मैंने तो आज तक किसी फ़िल्म में किसी मुसलमान को होली खेलते हुए नहीं देखा।

 जबकि सच यह है कि भारत में हर साल न जाने कितने मुसलमान होली खेलते हैं।

 नेशनल आर्ट गैलरी देहली में मैंने एक बार जहांगीर के दरबार के एक चित्रकार, मंसूर, की पेंटिंग देखी थी जिसमें जहांगीर को होली खेलते दिखाया गया है।

 जहांगीर होली खेलता ही होगा वरना उसके दरबारी पेंटर की हिम्मत तो नहीं हो सकती कि वह कुछ ऐसा दिखाए।

 मुश्किल यह है कि इन दिनों जो मुसलमान होली खेलते हैं वह आम इंसान हैं, बादशाह नहीं, वरना शायद उनकी भी तस्वीर बन जाती।

 हिंदुस्तानी फ़िल्म इंडस्ट्री ने आपको छुआछूत, या बाल विवाह और विधवा विवाह जैसे मुद्‌दों पर तो बड़ी बहादुरी से फ़िल्में दीं, और खुल के ग़लत धार्मिक प्रथाओं के बारे में बात की, लेकिन आप कभी किसी अल्पसंख्यक की किसी ग़लत प्रथा पर बनी फ़िल्म नहीं देखेंगे।

 निकाह, नाम की एक फ़िल्म आई तो ज़रूर थी लेकिन वह एक ख़ास किरदार और उसके तलाक़ पर बात करती है।

 सुजाता या अछूत कन्या की तरह बुनियादी ढांचे पर सवाल नहीं करती।

 अगर आप ध्यान से देखें तो समाज में भी हालात कुछ ऐसे ही हैं।

, भारत में मुस्लिम पर्सनल लॉ के तहत मुसलमानों को कुछ विशेष अधिकार दिए गए, उनमें से कुछ ऐसे अधिकार भी हैं, जो उन्हें अक्सर मुस्लिम देशों में भी नहीं मिलते, मगर इन विशेष अधिकारों और क़ानूनों को कोई हाथ भी नहीं लगाता।

 शायद इस डर से कि अल्पसंख्यक वर्ग की धार्मिक भावनाएं आहत हो जाएंगी।

 लेकिन, एक सेक्युलर देश में तो ऐसा नहीं होना चाहिए।

, यह तो हुई एक तरफ़ की बात।

 आइए, अब दूसरी तरफ चलते हैं।

 हमारा समाज विरोधाभासों से भरा हुआ है।

 यहां एक तरफ़ इस देश के मुसलमानों को कुछ ऐसे विशेष अधिकार हैं, जो बांग्लादेश और पाकिस्तान के मुसलमानों के पास भी नहीं हैं।

 वहीं 1959 में विभाजन के बाद जबलपुर में हुए पहले मुस्लिम विरोधी दंगे से लेकर आज तक हज़ारों मुस्लिम विरोधी दंगे हुए हैं, जिनमें न जाने कितने लोग मारे गए हैं, िकतने घर और दुकान जलाई गई हैं।

 कितनी इज़्ज़तें लूटी गई हैं।

 और हर बार न्याय करने के बजाय एक कमीशन बैठा दिया गया है।

 फिर उस कमीशन ने अपनी रिपोर्ट में दंगे के जिम्मेदारों की तरफ़ अंगुली भी उठाई है, मगर उस रिपोर्ट का नसीब हर बार रद्‌दी की टोकरी ही बना है।

, एक बात और देखने वाली है।

 समाज, अल्पसंख्यकों के प्रति,संवेदनशीलता दिखाने को तो तैयार है, लेकिन अपनी शर्तों पर।

 क्या यह सिर्फ एक इत्तेफ़ाक है कि अछूत कन्या, सुजाता, जूली, बॉम्बे, वीर-ज़ारा फ़िल्मों में जब इंटर कम्यूनल या इंटर कास्ट विवाह की बात आती है तो लड़का हमेशा ऊंची जाति के हिंदू परिवार से ही होता है।

 इसका संदेश साफ़ है कि आप अगर इतनी एकता और समानता चाहते हैं तो यह हमारी शर्तों पर ही होगा।

, देश की राजनीति में जैसा भी मौसम आता है उसका असर हमें फ़िल्मों में भी दिखाई देता है।

 पचास की दहाई में फ़िल्मिस्तान ने एक फ़िल्म बनाई थी बाबर।

 बाबर, उस फ़िल्म का हीरो था क्या आज आप ऐसा सोच सकते हैं।

 60 और 70 की दहाई में शंकर हुसैन, और, अमर अकबर एंथोनी, जैसे नामों की फ़िल्में बनीं।

 और 80 की दहाई में जहां एक तरफ़ आडवाणीजी, राजनीति की दुनिया के सुपरस्टार बन गए, वहीं सोशल फ़िल्मों के टाइटल कुछ ऐसे हुए जो पहले सिर्फ धार्मिक फ़िल्मों के होते थे जैसे, राम-लखन, जय शिव शंकर, यह नाम बहुत अच्छे हैं, मगर यह भी सच है कि 50, 60 और 70 की दहाई में यह नाम सोशल फ़िल्मों के नहीं, धार्मिक फ़िल्मों के होते थे।

, यह भी 80 के दशक में ही हो सकता था कि पहली बार किसी मुस्लिम किरदार को विलेन दिखाया गया।

 तेज़ाब, का लोटिया पठान, भारतीय सिनेमा का पहला मुस्लिम विलेन था।

 मैंने उस फ़िल्म के गीत लिखे थे, उसके निर्माता-निर्देशक एन. चंद्रा, मेरे बहुत अच्छे दोस्त हैं, और बहुत अच्छे इंसान।

 मुझे यकीन है कि उन्होंने इस किरदार का नाम सिर्फ़ इसलिए रखा होगा कि यह एक रोचक किरदार है, लेकिन सोचने वाली बात यह है कि यह रोचक किरदार इससे पहले क्यों वजूद में नहीं आया।

 इस वक्त मैं पूरे विश्वास के साथ कह सकता हूं कि ऐसी कोई बात न उनकी सोच में होगी और न मुझे इस बात का खयाल आया था।

 होता यह है जो समाज में हो रहा है वह चुपके से फ़िल्मों में भी आ जाता है, कब और कैसे हमें पता भी नहीं चलता।

, यह मानना पड़ेगा कि हिंदी फ़िल्में एक ज़माने तक ईसाई समुदाय की तरफ ज़्यादा संवेदनशील नहीं रही हैं।

 पर्दे पर आने वाली ईसाई जूली, मोना और रीटा होती थीं।

 जो या तो किसी गैंग की लड़की होती थी या कैबरे डांसर।

 मगर जब से फ़िल्म की इज्ज़तदार हीरोइन शीतल, सुनीता और रोमा ने वही कपड़े पहनने शुरू कर दिए, जो जूली और मोना पहनती थीं तो फिर उनकी ज़रूरत नहीं रही।

 जो ईसाई पुरुष किरदार होते थे वह या तो रॉबर्ट, या पीटर नाम के गैंगस्टर या अच्छे दिल के शराबी होते थे।

 हमने स्क्रीन पर सच्चे और बहादुर सिख तो कई बार देखे हैं मगर कोई सिख सर्जन नहीं देखा।

 क्यों नहीं देखा यह आप भी सोचिए।

, मुझे लगता है कि बरसों तक हिंदी सिनेमा ने सेक्युलरिज़्म का जो रूप अपनाया है वह समाज के सेक्युलरिज़्म की ही तस्वीर था।

 ख़ुशी की बात यह है कि आगे चल कर सरफ़रोश, रंग दे बसंती, जैसी फ़िल्में भी बनीं, जिन्होंने कुछ ऐसे सवाल उठाए, जो उठाए जाने चाहिए।

, मुझे एक छोटी-सी फ़िल्म, इकबाल, बड़ी अच्छी लगी थी।

 जहां इकबाल नाम का एक गूंगा-बहरा मुस्लिम लड़का क्रिकेटर बनना चाहता है।

 उसका पिता कोई शायर या नवाब या दबंग पठान नहीं है, एक मामूली सा किसान है।

 उतना ही साधारण, जैसे भारत के हर किसान होते हैं।

 उस फ़िल्म में इकबाल बड़ा खिलाड़ी बन सकेगा कि नहीं, इस बारे में उसके टेलेंट की बात होती है।

 कहीं इस बात का न कोई महत्व है और न बखान कि इस लड़के का नाम इक़बाल है और यह मुसलमान है।

 इक़बाल अच्छा खिलाड़ी है और वह फ़िल्म के ख़त्म होते-होते कामयाबी हासिल कर लेता है।

 मैं ऐसा विश्वास रखता हूं कि भविष्य में हमारी पीढ़ी ऐसी ही फ़िल्में बनाएगी, जहां कहानी के किरदार अपने धर्म, जाति और रंग से नहीं पहचाने जाएंगे बल्कि उस चरित्र से जाने जाएंगे, जो सिर्फ़ उनका अपना है।

, सौजन्य- दैनिक भास्कर।

