धौनी की शख्सियत का ही आईना है उनका फैसला (हिन्दुस्तान)।

बुधवार शाम अचानक बीसीसीआई के ई-मेल से खबर आई कि भारतीय क्रिकेट टीम के सबसे कामयाब कप्तान महेंद्र सिंह धौनी ने वनडे क्रिकेट की कप्तानी छोड़ दी है।

 वह बतौर खिलाड़ी वनडे व टी-20 क्रिकेट खेलते रहेंगे, लेकिन उन्होंने खुद को कप्तानी से अलग कर लिया है।

 अचानक किया गया यह फैसला उस कप्तान का है, जिसने हिन्दुस्तान को पहला टी-20 वल्र्ड कप जिताया; जिसके बल्ले से निकले छक्के से करोड़ों हिन्दुस्तानियों का 28 साल का वनडे वल्र्ड कप जीतने का सपना पूरा हुआ; जिसकी कप्तानी में भारतीय टीम चैंपियन्स ट्रॉफी जीती थी; जिसमें जाने क्या खास था, जो उसे भारत के तमाम कप्तानों से अलग करता था।

 वह हारने पर मायूस नहीं दिखता था, और जीतने पर मदहोश नहीं।

 एक छोटे-से शहर रांची से निकलकर क्रिकेट की दुनिया पर राज करने वाले महेंद्र सिंह धौनी ने करीब तीन साल पहले 2014 में ऐसे ही अचानक टेस्ट क्रिकेट को अलविदा कहा था।

 इस बार फर्क सिर्फ इतना है कि धौनी ने फटाफट क्रिकेट को छोड़ने की बजाय सिर्फ कप्तानी छोड़ने का फैसला किया।

 हालांकि धौनी को करीब से जानने वालों की राय में वह अगर कुछ समय बाद क्रिकेट को ही अलविदा कह दें, तो चौंकने की बात नहीं है।

 ऐसा इसलिए, क्योंकि धौनी को हमेशा इस बात का अंदाजा रहा है कि खेल से बढ़कर कोई खिलाड़ी नहीं होता।

 उन्हें न किसी विदाई मैच की जरूरत है और न किसी औपचारिकता की, वह तभी तक मैदान में रहेंगे, जिस वक्त तक खेल को ‘इंजॉय’ कर रहे हैं।

, पर क्या कप्तानी छोड़ने के बाद धौनी की टीम में जगह बन पाएगी।

 बीसीसीआई के चयनकर्ताओं को आज इंग्लैंड के खिलाफ टीम का चयन करना है।

 खिलाड़ी के तौर पर धौनी तीन खूबियों के दम पर टीम का हिस्सा होते थे।

 वह भारतीय टीम के करिश्माई कप्तान थे, अच्छे मैच फिनिशर रहे हैं और साथ ही विकेट के पीछे की जिम्मेदारी भी बखूबी निभाते रहे हैं।

 धौनी को अब इसमें से दो ही रोल निभाने हैं।

 कप्तानी छोड़ने के बाद वह सिर्फ विकेट कीपर बल्लेबाज के तौर पर टीम का हिस्सा बनेंगे।

 धौनी इस बात को अच्छी तरह समझ रहे हैं कि हाल के दिनों में भारतीय टेस्ट टीम के कप्तान विराट कोहली की अगुवाई में खिलाड़ियों ने अच्छा प्रदर्शन किया है।

 विराट कोहली और बाकी खिलाड़ियों में आपसी समझ अच्छी तरह विकसित हो चुकी है।

 यह सच है कि मौजूदा टीम के ज्यादातर खिलाड़ियों ने धौनी की अगुवाई में ही अपने करियर की शुरुआत की थी।

 लेकिन उससे भी बड़ा सच यह है कि अब देर-सबेर यह जिम्मेदारी विराट कोहली को संभालनी ही थी।

 बतौर बल्लेबाज धौनी के प्रदर्शन में भी काफी गिरावट आई थी।

 50 से भी ज्यादा का करियर औसत रखने वाले धौनी ने साल 2016 में सिर्फ 27 के औसत से रन बनाए थे।

 ऐसा सोचकर कुछ अजीब जरूर लगता है कि जिस टीम को उन्होंने करीब एक दशक तक ‘लीड’ किया है, उसमें वह सिर्फ एक खिलाड़ी के तौर कैसे तालमेल बिठा पाएंगे, लेकिन सच यही है कि धौनी के सामने यह सवाल है ही नहीं, सवाल सिर्फ टीम में उनकी उपयोगिता का है।

, महेंद्र सिंह धौनी इस वक्त फिट हैं।

 अभी उनकी उम्र करीब 36 साल है।

 टेस्ट क्रिकेट को वह अलविदा कह ही चुके हैं।

 पिछले कुछ समय में उन्होंने अपनी फिटनेस पर काफी काम किया है।

 उन्हें एक खिलाड़ी के तौर पर टीम में अपने रोल की जानकारी है।

 वह किसी तरह के व्यक्तिगत ‘माइलस्टोन’ में भरोसा नहीं रखते।

 शायद इसीलिए 199 मैचों में कप्तानी करने के बाद उन्होंने 200 मैचों में कप्तानी का रिकॉर्ड बनाने तक की नहीं सोची।

 इससे पहले जब उन्होंने 90 टेस्ट मैच खेलकर टेस्ट क्रिकेट छोड़ा था, तब भी वह चाहते तो आसानी से 100 टेस्ट मैच खेलने वाले खिलाड़ियों के क्लब में आ सकते थे।

 दरअसल, कई बार तो उनके फैसले इसलिए चौंकाते हैं, क्योंकि उनसे पहले किसी ने ऐसा नहीं किया।

 सुनील गावस्कर, कपिल देव, सचिन तेंदुलकर जैसे महान खिलाड़ियों के संन्यास के समय को लेकर सवाल खड़े किए गए।

 धौनी इस मामले में बेदाग हैं।

 उन्हें इस बात का अंदाजा है कि एक खिलाड़ी के मैदान छोड़ने का सही वक्त तब होता है, जब लोग उससे पूछे कि अभी क्यों।

 तब नहीं कि लोग उससे पूछें कि अभी तक क्यों नहीं।

(ये लेखक के अपने विचार हैं), – शिवेंद्र कुमार सिंह, वरिष्ठ खेल पत्रकार।

सौजन्य – हिन्दुस्तान।

