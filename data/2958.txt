बिना वीटो की सदस्यता किस काम की (हिन्दुस्तान)।

हर्ष वी पंत, रक्षा विशेषज्ञ, किंग्स कॉलेज, लंदन, संयुक्त राष्ट्र सुरक्षा परिषद में सुधार-प्रक्रिया को गति देने के लिए भारत सहित जी-4 के अन्य देशों ब्राजील, जर्मनी और जापान को शुरुआती तौर पर वीटो पावर छोड़ने की पेशकश की गई है।

 संयुक्त राष्ट्र में भारत के स्थायी प्रतिनिधि सैयद अकबरुद्दीन का इस पर कहना है कि वीटो का मसला अहम जरूर है, मगर सुधार-प्रक्रिया पर यह वीटो नहीं बनना चाहिए।

 उनका मानना है कि सैद्धांतिक रूप से वीटो पावर नए सदस्यों के पास भी उसी तरह होगा, जैसा कि मौजूदा पांच सदस्य देशों के पास है, मगर ‘वे तब तक इसका इस्तेमाल नहीं कर सकेंगे, जब तक कि समीक्षा के दौरान इस पर कोई फैसला नहीं हो जाता।

’, जाहिर है, सुधार प्रक्रिया के संदर्भ में सीधे तौर पर तो यह नेकनीयती में उठाया गया कदम लगता है, मगर तेजी से बदल रही भू-राजनीतिक सच्चाई तस्वीर का दूसरा पहलू दिखा रही है।

 यह सही है कि मोदी सरकार ने सत्ता में आते ही विदेश नीति में कई तब्दीलियां कीं, मगर सुरक्षा परिषद में सुधार के मसले पर उसने कमोबेश पूर्ववर्ती सरकारों जैसा रवैया ही अपनाया।

 चाहे यूपीए हो या एनडीए, भारतीय राजनीति का आभिजात्य वर्ग संयुक्त राष्ट्र के प्रति विशेष आग्रही बना रहा है।

 संयुक्त राष्ट्र के प्रति इस लगाव की अहमियत निश्चय ही उन दिनों ज्यादा होती, जब भारत वैश्विक राजनीति की परिधि से बाहर था।

 मगर अब तेजी से उभरते नए भारत के लिए पुरानी लकीर पर चलने का कोई मतलब नहीं है।

, साफ-साफ कहें, तो संयुक्त राष्ट्र को लेकर भारत का अनुभव ऐतिहासिक तौर पर उतना सुखद नहीं रहा है।

 जब भी हमने समर्थन के लिए उसकी ओर देखा, हमारे राष्ट्रीय हित प्रभावित हुए।

 लिहाजा जिस तरह व्यापक राष्ट्रीय हित में नेहरूवादी आदर्शवाद को धीरे-धीरे बदला गया है, ठीक उसी तरह वक्त का तकाजा यही है कि भारत पूरी मजबूती के साथ उन तमाम मसलों से खुद को अलग करे, जिसे लेकर संयुक्त राष्ट्र का रवैया ढुलमुल है।

, संयुक्त राष्ट्र के प्रति विशेष आग्रही होना किसी भी मुल्क की सेहत के लिए अच्छी बात नहीं है; खासतौर से भारत जैसी उभरती हुई ताकत के लिए तो बिल्कुल नहीं।

 आज भारतीय हित न सिर्फ वैश्विक हुए हैं, बल्कि उनका काफी विस्तार भी हुआ है।

 लिहाजा हमारी हुकूमत के अंदर यह एलान करने का आत्मविश्वास होना चाहिए कि तमाम बाहरी कारकों को महत्व देने के बाद भी वह इन हितों को संरक्षित और विकसित करेगी।

 देखा जाए, तो भारत सरकार ही वह एकमात्र सांविधानिक प्रतिष्ठान है, जिसके पास यह अधिकार है कि भारत कब और कैसे अपने पत्तों का इस्तेमाल करेगा।

, दरअसल, संयुक्त राष्ट्र की नींव दूसरे विश्व युद्ध के बाद पड़ी, और इसीलिए यह उस दौर में हुए ताकत के बंटवारे को दर्शाता है।

 इसकी मूल शक्ति सुरक्षा परिषद में निहित है, जिसके पांच देश स्थायी सदस्य हैं।

 इन देशों के पास वीटो का हथियार है, जिसके बहाने ये संयुक्त राष्ट्र का इस्तेमाल अपने-अपने हित में करते रहते हैं।

 इसकी महासभा तमाम कल्पित अधिकारों के साथ आज भी बतकही का मंच बनी हुई है।

 कुछ तकनीकी इकाइयों को छोड़ दें, तो इसके तमाम अंग किसी न किसी रूप में महज दिखावा बनकर रह गए हैं।

 मसलन, इसकी मानवाधिकार परिषद में सूडान, जिंबॉब्वे, चीन और सऊदी अरब जैसे देश शामिल हैं, जबकि मानवाधिकार उल्लंघन में इनकी कुख्याति शायद ही किसी से छिपी हो।

 आश्चर्य नहीं होना चाहिए कि चेक लेखक वाक्लव हॉवेल इसे ‘तानाशाहों की बैठक’ कहा करते थे।

, आखिर संयुक्त राष्ट्र को हमें संजीदगी से क्यों लेना चाहिए।

 सवाल यह भी है कि अपने महत्वपूर्ण राष्ट्रीय हितों को हम यूएन वीटो की बेदी पर क्यों चढ़ाने दें।

 इसी से जुड़ा एक महत्वपूर्ण मसला, कहां और कब अपनी सेना को तैनात करने का है।

 हमारे नीति-नियंता अब तक संयुक्त राष्ट्र अभियान के तहत भारतीय सेना की विदेश में तैनाती को तवज्जो देते आए हैं।

 यह संभवत: तभी तक न्यायसंगत था, जब तक भारतीय हितों का दायरा छोटा था।

 मगर आज यह नीति व्यावहारिक नहीं लगती।

 और भारतीय हितों की रक्षा करने की अपनी प्रमुख जिम्मेदारी से मुंह फेरने जैसे आरोपों से बचने के लिए यह सरकार की एक ढाल की तरह इस्तेमाल होती है।

, साल 2008 में जब भारत ने अदन की खाड़ी में अपने युद्धपोत को भेजने का फैसला लिया, तो उम्मीद बंधी थी कि देश के राजनीतिक और सैन्य नेतृत्व को यह कहकर मजबूर किया जाएगा कि वे अपने आर्थिक व सामरिक हितों की रक्षा के लिए अपनी सेना के इस्तेमाल को लेकर एक सुसंगत नीति तैयार करेंगे।

 मगर यह अब तक स्पष्ट नहीं हो सका है कि भारत आखिर किस स्थिति में अपने हितों की रक्षा के लिए सेना का इस्तेमाल करेगा।

 अपनी सेना के इस्तेमाल को लेकर एक स्पष्ट नजरिये की कमी ने देश को काफी नुकसान पहुंचाया है।

, भारतीय नेतृत्व आज भी यही बताता है कि वैश्विक सुरक्षा में वे भारत की जो भूमिका देखते हैं, वह अपने हितों व मूल्यों के आत्म-मूल्यांकन से नहीं, बल्कि संयुक्त राष्ट्र जैसे वैश्विक संगठनों के निर्धारण से ही साकार हो सकती है।

 आज कोई भी ताकतवर मुल्क संयुक्त राष्ट्र के शांति अभियानों को संजीदगी से नहीं लेता, मगर हम इसमें सबसे बड़े साझीदार बने हुए हैं।

 बीते तमाम वर्षों में हमने संयुक्त राष्ट्र के 44 अभियानों में करीब 1,80,000 शांतिरक्षक भेजे और दूसरे देशों की तुलना में सबसे ज्यादा सैनिक गंवाए।

 भारतीय नीति-नियंताओं का तर्क है कि ऐसा किसी सामरिक लाभ के लिए नहीं, बल्कि वैश्विक शांति-सुरक्षा में अपना योगदान देने के लिए किया जा रहा है।

 आखिर हमें वैश्विक शांति और सुरक्षा को इतनी अहमियत क्यों देनी चाहिए, जबकि आंतरिक सुरक्षा और कानून-व्यवस्था के मोर्चे पर हम फिसड्डी साबित हुए हैं।

, तर्क यह भी दिया जाता है कि ऐसे अभियानों में शामिल होते रहने से सुरक्षा परिषद में हमारा दावा ज्यादा मजबूत होगा।

 मगर सच यही है कि दशकों तक अफ्रीका में शांति अभियानों में शामिल रहने के बाद भी अफ्रीकी राज्यों ने हमारी उम्मीदवारी को समर्थन देने से इनकार कर दिया है।

 ऐसे में, मेरा यही मानना है कि जब तक हम एक प्रभावी आर्थिक व सैन्य ताकत नहीं बनेंगे, तब तक सुरक्षा परिषद में हमारी दावेदारी को गंभीरता से नहीं लिया जाएगा।

 बिना वीटो के सुरक्षा परिषद में दोयम दरजे की स्थायी सदस्यता का औचित्य समझ से परे है।

सौजन्य- हिन्दुस्तान।

