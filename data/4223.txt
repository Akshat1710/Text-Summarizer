गुरु से जब ज्ञान उतरता है, तब आता है संगीत (दैनिक भास्कर)।

ज्योति हेगडे।

हमारा परिवार संगीतकारों का परिवार नहीं था लेकिन, पिता संगीतप्रेमी थे और ऑल इंडिया रेडियो पर प्रसारित शास्त्रीय संगीत सुना करते थे।

 उन्होंने ही हमें शास्त्रीय संगीत के प्रति रुचि जगाई और इसकी बारीकियां समझाईं।

 स्कूल के दिनों में मुझे संगीत के साथ भरतनाट्यम, चित्रकला और ललित कला के अन्य रूपों में समान रुचि थी।

 मैं इनमें से किसी को भी अपने जीवन का लक्ष्य बना सकती थी लेकिन, पिताजी से शुरुआत में मिले संगीत के संस्कारों ने मुझे अंतत: उसी ओर मोड़ दिया और कॉलेज में वह मेरा एक विषय बन गया।

, मैं अपने पहले गुरु डॉ. बिंदु माधव पाठक से सितार बजाना सीखती थी।

 वे सिर्सी के एमएम आर्ट्स एंड साइंस कॉलेज में संगीत के विभागाध्यक्ष थे।

 एक दिन कॉलेज में लेक्चर डिमॉन्स्ट्रेशन में उन्होंने पहली बार रुद्र वीणा बजाई और मैं तो जैसे सम्मोहित ही हो गई।

 मैंने उनसे यह वाद्य सिखाने का अनुरोध किया किंतु उन्होंने उदासीनता दिखाई, क्योंकि महिलाएं रुद्र वीणा नहीं बजाती थीं।

 मैं कई दिनों तक उनके पीछे पड़ी रही और आखिरकार वे राजी हुए यह सोचकर कि शुरुआती चुनौतियों के बाद ही मैं यह ज़िद छोड़ दूंगी।

 परंतु मैंने तो रुद्र वीणा सीखने का दृढ़-संकल्प कर लिया था।

 मैंने इतनी जल्दी प्रगति की कि आखिरकार उन्होंने मुझे पूरी गंभीरता से अपनी शिष्या मान लिया।

 मेरी मां ने भी मेरी इस ज़िद का बहुत विरोध किया, क्योंकि उन्होंने कहीं यह मिथक सुन रखा था कि यदि महिलाएं यह वाद्य बजाती हैं तो फिर उन्हें संतान नहीं होती।

 मेरे काफी समझाने के बाद वे मानीं और मुझे 16 साल की उम्र में मेरी रुद्र वीणा मिल गई, जिसे मैं आज भी बजाती हूं।

, हर दिन सुबह 7 बजे मैं गुरुजी के यहां पहुंच जाती ताकि वे मुझे पूरे दिन के रियाज के लिए मार्गदर्शन करें और कुछ एक्ज़रसाइज दे सकें।

 वे 8:30 बजे घर से निकल जाते और फिर शाम 5:30 बजे ही आते।

 पूरे दिन में मैं एक ही फ्रेज पर अभ्यास करती, जो उन्होंने मुझे उस सुबह बताई होती थी।

 बीच के समय में मैं भोजन-पानी की भी परवाह नहीं करती।

 शाम को वे मेरा वादन सुनते।

 खामी होती तो सुधारते और संतुष्ट होते तो नया सबक शुरू हो जाता।

 मैं इतनी फोकस्ड थी कि एक बार उन्होंने कहा कि मैंने सालभर में ही दस साल का अनुभव ले लिया है।

 इस रूटीन के कारण मैं मुश्किल से ही कॉलेज जा पाती।

 एक साल में ही मुझे 1981-82 में अखिल भारतीय आकाशवाणी संगीत स्पर्धा में रुद्र वीणा वादन का प्रथम पुरस्कार मिला।

 फिर मुझे ऑल इंडिया रेडियो के नियमित कलाकारों में शामिल कर लिया गया।

 मैंने 1981 से 1983 तक लगातार तीन बार कर्नाटक युवा उत्सव में प्रथम पुरस्कार प्राप्त किया।

 उसके बाद तो रुद्र वीणा मेरी जीवन-संगिनी बन गई।

खयाल परम्परा में तीन साल प्रशिक्षण लेने के बाद मैं स्वर की गहराई व समृद्धि और नपी-तुली धीमी चाल के कारण ध्रुपद की ओर आकर्षित हुई।

 धारवाड़ के पंडित इंदूधर निरोदी ने मुझे इसकी बारीकियां समझाईं।

 वे गाते और मुझे बजाने के लिए कहकर मार्गदर्शन करते।

 मैं उस्ताद असद अली खान जैसे रुद्र वीणा के दिग्गजों को जानती थीं और उनकी रेकॉर्डिंग सुनती थी लेकिन, कभी सोचा नहीं था कि सीधे उन्हीं से सीखने का मौका मिलेगा।

 किंतु मन में की गई मेरी प्रार्थना तब मंजूर हुई जब कई वर्षों बाद वे मुझे सिखाने को राजी हुए।

 हमारे धर्म, जेंडर और भौगोलिक जगहें अलग होने के बाद भी ( मैं कर्नाटक में रहती हूं और वे दिल्ली में रहते थे) हमने सारी बाधाओं को मात दी।

 वे जब भी कर्नाटक आते तो मुझे सिखाने के लिए वक्त निकालते।

 इस तरह पांच साल तक मेरा प्रशिक्षण चलता रहा, जब तक कि दुर्भाग्य से वे समय से पहले ही हमसे विदा न हो गए।

, मुझे गर्व है कि मैं पहली ऐसी महिला हूं, जिसने यूनेस्को द्वारा विश्व विरासत घोषित रुद्र वीणा वादन में पेशेवर दक्षता हासिल की है।

 उस्ताद असद अली खान साहब की कृपा से मैं ध्रुपद की खंडरबानी प्रस्तुति देने वाले चंद कलाकारों में से हूं।

 पीछे मुड़कर देखती हूं तो मैं उन सारे लोगों के प्रति आभार से भर उठती हूं, जिन्होंने मुझे यहां तक पहुंचने में हर तरह की मदद की।

 मैं जब युवा थी तो मैंने इस डर से विवाह नहीं किया कि इससे कहीं पेशेवर संगीतकार के रूप में मेरी तरक्की न ठहर जाए।

 लेकिन पिता ने यह कहकर मेरा नज़रिया बदला कि जीवन संतुलित और संपूर्ण स्वरूप में विकसित होना चाहिए।

 अब मैं बेटे और पति के साथ अधिक पूर्णता महसूस करती हूं।

, जब बेटा स्कूल जा रहा था तो मैंने मास्टर्स की पढ़ाई की।

 दूसरी चुनौती तब आई जब पति ने बैंक की नौकरी व शहर की जिंदगी छोड़कर सिर्सी (उत्तर कन्नड़ जिला) के निकट गांव में खेती करने का फैसला किया।

 तब मैं खुद चिंतित थी कि इससे मेरी प्रोफेशनल लाइफ पर विपरीत असर पड़ेगा।

 मेरे मित्र-हितैषियों ने भी इस फैसले की आलोचना की।

 शहर की भाग-दौड़ व भीड़-भाड़ से दूर शांत जीवन से कलाकार के रूप में मेरे विकास को और मदद मिली।

 मैं खुद को भाग्यवान समझती हूं कि दूर के ग्रामीण परिवेश में भी लोग मुझसे संपर्क कर मुझे कार्यक्रमों में आमंत्रित करते हैं।

, कई वर्षों के बाद मुझे रुद्र वीणा और योग व अध्यात्म में संबंध का अहसास हुआ।

 चूंकि अब मैं प्रौढ़ आयु में पहुंच चुकी हूं तो पारिवारिक दायित्व उतने नहीं रहे हैं।

 मुझे लगता है कि वीणा वादन के इस पहलू को समझने के लिए मैं अधिक समय दे सकती हूंं।

 सामाजिक जीवन का त्याग तो हर संगीतकार को करना पड़ता है।

 महत्व इस बात का है कि आशंकाओं और चुनौतियों पर काबू पाकर रुचियों, पेशेवर व्यस्तताओं और पारिवारिक संबंधों में ऐसा संतुलन हासिल करें कि हम संतोष व आनंद का जीवन जी सकें।

, मेरा मानना है कि सकारात्मक होकर और अपनी संस्कृति को समझकर हम अपने अनूठे ढंग से आधुनिक हो सकते हैं।

 किसी भी चीज की ओर सिर्फ इसलिए दौड़ पड़ना कि यह आधुनिक है, निरर्थक है।

 रुद्र वीणा जैसी कोई कला स्कूल-कॉलेज की शिक्षा-दीक्षा जैसी पद्धति से हासिल नहीं की जा सकती।

 इसके लिए ज्ञान के हस्तांतरण की जरूरत होती है, जो अपने आप में जिंदगी का तरीका है।

 रुद्र वीणा सीखने में प्रतिबद्धता, धैर्य और बरसों का प्रशिक्षण व अभ्यास लगता है।

 यह तभी संभव है जब हम खुद में नया आत्मविश्वास खोजें और भविष्य का सकारात्मक दृष्टिकोण से सामना करें।

 यही हमारी शास्त्रीय कलाओं के आधुनिक विश्व में बने रहने और फलने-फूलने के लिए जरूरी है।

(जैसा उन्होंने अपनी शिष्या पेड्‌डी सौजन्या को बताया), ज्योति हेगडे।

देश की एकमात्र महिला ।

रुद्र वीणा वादक।

@., सौजन्य- दैनिक भास्कर।

