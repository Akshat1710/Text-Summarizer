नापाक मंसूबे नाकाम (नई दुनिया)।

पिछले हफ्ते पाक अधिकृत कश्मीर में आतंकवादी ठिकानों पर भारतीय सेना की ‘सर्जिकल स्ट्राइक” के बाद से ही आशंका थी कि पाकिस्तान कायरों की तरह आतंकवादियों के जरिए फिर भारत पर निशाना साधेगा।

 ‘सर्जिकल स्ट्राइक” की सार्वजनिक घोषणा कर एनडीए सरकार ने सख्त पैगाम भेजा।

 उसने बताया कि अब खुद पर हुए हमलों का भारत खुला जवाब देगा।

 इससे पाकिस्तान के सत्ता तंत्र को बड़ी चुनौती मिली।

 इसीलिए वह ‘सर्जिकल” कार्रवाई का खंडन करता रहा।

 मगर उसके नेताओं तथा फौजी अफसरों के बयानों में अंतर्विरोध ने उनके इनकार की पोल खोल दी।

 उसके बाद अपनी जनता की निगाहों में अपनी हैसियत बनाए रखने का अकेला उपाय उनके पास ये बचा कि वे फिर किसी भारतीय सुरक्षा ठिकाने को निशाना बनाएं।

 यही रविवार रात हुआ।

 बारामुला में सेना और बीएसएफ के कैंप पर आतंकी हमले की कोशिश हुई।

 इसमें सीमा सुरक्षा बल का एक जवान शहीद हुआ।

 इससे भारतीय जनमानस फिर आहत हुआ है।

 सर्जिकल स्ट्राइक के बाद से सेना व दूसरी सुरक्षा एजेंसियां हाई अलर्ट पर हैं।

 लिहाजा इसकी संभावना कम है कि हमलावर सीमापार से आए हों।

 तो क्या जम्मू-कश्मीर के भीतर फिदायीन हमलावरों ने अपने गुप्त अड्डे बनाए हुए हैं।

, बहरहाल, कठोर हकीकत यही है कि आतंकवादी भारतीय सीमा के भीतर हमले करने में अभी भी सक्षम हैं।

 बारामुला घटना की पृष्ठभूमि में सोमवार को रक्षा मंत्री मनोहर पर्रिकर ने उच्च सैन्य अधिकारियों के साथ बैठक की।

 इससे पहले सुरक्षा अधिकारियों ने गृह मंत्री राजनाथ सिंह और राष्ट्रीय सुरक्षा सलाहकार अजीत डोभाल को ताजा स्थिति का विवरण दिया।

 इन चर्चाओं में अवश्य इस पर विचार हुआ होगा कि ऐसे हमलों को कैसे रोका जाए।

 दुनिया में कहीं भी आतंकवाद से लड़ाई सरल नहीं रही है।

 आतंकवादी सीधा युद्ध नहीं करते, बल्कि घात लगाकर वार करते हैं।

 ऐसे में हमला करने के लिहाज से हमेशा ही वे फायदे की स्थिति में होते हैं।

 और जब एक देश उन्हें संरक्षण तथा सहायता देने पर आमादा हो, तो उन्हें परास्त करना और दुष्कर हो जाता है।

 भारतीय जनता को इस सच्चाई से अवश्य परिचित रहना चाहिए।

 हर हमले के बाद भावावेश में आना और सरकार पर कार्रवाई के लिए दबाव बढ़ाना उचित प्रतिक्रिया नहीं है।

, सर्जिकल स्ट्राइक कर एनडीए सरकार ने आतंकवाद के खिलाफ लड़ाई को निर्णायक चरण तक ले जाने का माद्दा दिखाया है।

 मगर ये लंबा संघर्ष है।

 यह तब तक जारी रह सकता है, जब तक पाकिस्तान को पूरी तरह पंगु ना बना दिया जाए।

 भारत सरकार इसी में जुटी हुई है।

 अंतरराष्ट्रीय स्तर पर पाक को अलग-थलग करना भी इसी मकसद का हिस्सा है।

 इसके परिणाम आने में समय लगेगा।

 तब तक बारामुला जैसे हमले ना हों, इसे सुनिश्चित करने का एकमात्र रास्ता सतत सतर्कता है।

 सरकार एवं सुरक्षा एजेंसियों को इसके लिए हमेशा चौकस रहना होगा।

, सौजन्य :-नई दुनिया, 4-10-2016।

