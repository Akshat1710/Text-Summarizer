ड्रैगन डोर का कहर (दैनिक जागरण)।

पंजाब में तमाम प्रयासों के बावजूद चाइनीज अथवा ड्रैगन डोर का कहर लगातार जारी है।

 आए दिन यह न सिर्फ किसी न किसी को उम्र भर के लिए जख्म दे रही है, अपितु जान भी ले रही है।

 बटाला के गांव तीर के पास ड्रैगन डोर की चपेट में आने से एक मोटरसाइकिल सवार व्यक्ति की जान चली गई।

 लोहड़ी पर भी पतंगबाजी के दौरान इस डोर से कई अशुभ घटनाएं हुईं।

 इससे पूर्व भी चाइनीज डोर में करंट आने अथवा इस की चपेट में आने से कई लोगों की जान जा चुकी है।

 तमाम पक्षी भी इसकी चपेट में आकर आए दिन अपनी जान गंवा बैठते हैं।

 ऐसे हालात तब हैं, जबकि प्रदेश में पतंगबाजी के दौरान चाइनीज डोर प्रयोग न करने के लिए कई तरह के जागरूकता अभियान चलाए जा रहे हैं।

 प्रशासन भी अपने स्तर पर सख्ती बरत रहा है।

 इसके खरीदने-बेचने पर भी पाबंदी लगाई गई है, लेकिन हैरानी की बात है कि राज्य के लगभग सभी जिलों में हर जगह यह डोर धड़ल्ले से खरीदी-बेची जा रही है।

 ऐसा प्रतीत होता है कि ड्रैगन डोर का प्रयोग रोकने के लिए जो प्रयास किए जा रहे हैं अथवा दिखाई दे रहे हैं वह कहीं न कहीं सतही ही अधिक हैं।

 धरातल पर यह प्रयास पूरी तरह नहीं उतर पा रहे हैं।

 कदाचित यही कारण है कि प्रतिबंध के बावजूद दुकानदार इन्हें बिना झिझक बेच रहे हैं।

 इसकी पड़ताल की जानी चाहिए कि आखिर प्रशासन की सख्ती के बावजूद दुकानों पर इसकी बिक्री क्यों नहीं रुक पा रही है।

 यदि इसमें किसी की मिलीभगत सामने आती है तो उसके खिलाफ सख्त कार्रवाई की जानी चाहिए।

 जो वस्तु कभी भी, कहीं भी, किसी के लिए भी जानलेवा साबित हो सकती है, उसके खिलाफ आखिर लापरवाही क्यों बरती जा रही है।

 प्रशासन को चाहिए कि वह इसका प्रयोग रोकने के लिए जो प्रावधान, नियम-कानून बनाए गए हैं उन्हें और सख्त करे और इनका पालन भी सुनिश्चित करवाए।

 जो भी इसे बेचता हुआ पाया उसके खिलाफ खासतौर पर सख्त कार्रवाई होनी ही चाहिए।

 हालांकि महज प्रशासन पर ही इससे निपटने की जिम्मेदारी डालकर कतई संतुष्ट नहीं हुआ जा सकता।

 इसके लिए अभिभावकों को, समाज को भी सजग होना होगा।

 अभिभावकों को चाहिए कि वह स्वयं चाइनीज डोर खरीदने से परहेज करें और बच्चों को इससे होने वाले नुकसान के प्रति जागरूक करें।

 इसके अतिरिक्त केंद्र सरकार पर भी इसके लिए दबाव बनाया जाना चाहिए कि वह चाइनीज डोर का आयात पूरी तरह प्रतिबंधित करे ताकि इसे देश में दाखिल होने से रोका जा सके।

 स्थानीय संपादकीय : पंजाब , सौजन्य- दैनिक जागरण।

