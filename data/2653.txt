स्टार्टअप की चुनौतियां (बिजनेस स्टेंडर्ड)।

प्रधानमंत्री नरेंद्र मोदी ने शनिवार को सरकार की स्टार्टअप इंडिया योजना की रूपरेखा पेश की।

 योजना के पीछे के इरादे की सराहना करनी होगी।

 इसमें कई बातें सराहना के काबिल हैं।

 उदाहरण के लिए स्टार्टअप इंडिया में श्रम कानूनों के अनुपालन का स्वप्रमाणन करने की बात कही गई है जो काबिलेतारीफ है।

 पहले तीन साल तक स्टार्टअप में श्रम कानून संबंधी कोई जांच नहीं होगी।

 वहीं कुछ स्टार्टअप पर्यावरण संबंधी कायदों के लिए भी स्वप्रमाणन कर सकेंगे।

 कानूनी मसलों और पेटेंट के आवेदन में मदद का भी वादा किया गया है।

 वहीं स्टार्टअप को स्थापित संस्थानों से प्रतिस्पर्धा के काबिल बनाने के लिए सरकारी खरीद के नियमों को भी शिथिल किया जाएगा।

 नए उद्यमों के लिए इन्क्यूबेटर और 3डी प्रिंटर वाली 500 प्रयोगशालाएं स्थापित करने की बात कही गई है।

 इसके पीछे मंशा यही है कि सरकार नियामकीय बाधाओं को दूर करना चाहती है और अपनी भूमिका सीमित कर रही है।

 इसके बजाय वह सक्षम माहौल मुहैया कराने की कोशिश में है।

, बहरहाल, इसका जमीनी आकलन किया जाना आवश्यक है।

 ऐसा इसलिए क्योंकि सॉफ्ट बैंक के निखिल अरोड़ा ने उक्त समारोह में चेतावनी दी थी कि स्टार्टअप में बहुत अधिक तेजी देखने को मिल रही है जिसके बाद तेज गिरावट आ सकती है।

 ऐसे में सरकार का आसान निर्गम नीति का वादा महत्त्वपूर्ण है।

 ऐसा इसलिए भी है क्योंकि योजना में तथा उन क्षेत्रों में कई खामियां हैं जो इनके क्रियान्वयन के लिहाज से अहम हैं।

 इतना ही नहीं अभी यह भी स्पष्ट नहीं है कि क्यों सक्षम माहौल तक केवल उन्हीं कंपनियों की पहुंच होनी चाहिए जो सरकार की स्टार्टअप की सीमित परिभाषा पर खरी उतरी हैं।

 सरकारी परिभाषा में स्टार्टअप का प्रौद्योगिकी अथवा बौद्धिक संपदा संचालित होना आवश्यक है।

 इसके अलावा स्टार्टअप को यह भी दिखाना होगा कि उनके नवाचार ने मौजूदा प्रक्रिया में ‘महत्त्वपूर्ण सुधार’ किया है।

 वास्तव में ऐसे स्वप्रमाणन की कोई व्यवस्था नहीं है जिससे यह बताया जा सके कि महत्त्वपूर्ण सुधार हुआ है।

 इससे नौकरशाहों को यह मौका मिल जाएगा कि वह इस प्रक्रिया में भी शामिल हो जाएं।

 इससे यह संभावना बलवती हुई है कि शुरुआत से ही इसमें विवेकाधिकार की व्यवस्था घर कर गई हो जबकि वह स्टार्टअप के माहौल के लिए अभिशाप की तरह है।

 यह स्पष्ट नहीं है कि ऐसी किसी योजना का लाभ सभी स्टार्टअप को क्यों नहीं मिलना चाहिए बशर्ते कि उनका निर्माण व लक्ष्य पूर्ण पारदर्शी हो।

 सरकार नवाचार को लक्षित करने का काम नहीं कर सकती यह बाजार का काम है।

 सरकार को केवल नवाचार का माहौल बनाने पर ध्यान देना चाहिए।

, स्टार्टअप के कर प्रोत्साहन पर भी बात होनी चाहिए।

 आयकर से छूट केवल उन्हीं को मिलेगी जिन्हें अंतरमंत्रालय पैनल मंजूरी देगा।

 यह बात सरकार के उस इरादे के प्रतिकूल है जिसमें कहा गया था कि वह कॉर्पोरेट कर की रियायत कम करेगी और व्यवस्था की तमाम खामियां दूर करेगी।

 यकीनन ऐसी रियायतें विसंगति पैदा करती हैं।

 देश के सूचना प्रौद्योगिकी क्षेत्र का इतिहास इसकी गवाही देता है।

 इसके बजाय अनुपालन को सहज बनाने पर ध्यान देना चाहिए था।

 स्टार्टअप इंडिया का असली परीक्षण यह होगा कि देश के स्टार्ट अप के स्थायी ठिकाने की समस्या हल की जाए।

 उदाहरण के लिए फ्लिपकार्ट सिंगापुर में पंजीकृत है।

 स्टार्टअप के लिए निवेश जुटाने के लिए उसे दीर्घावधि के पूंजीगत लाभ में रियायत दी गई है।

 इस पर नजर रखनी होगी कि कहीं अचल संपत्ति आदि क्षेत्र के कारोबारी इसका लाभ न उठाएं।

 कुलमिलाकर इरादा सराहनीय है लेकिन इसके क्रियान्वयन पर बारीक नजर रखनी होगी।

,  , सौजन्य :- बिजनेस स्टेंडर्ड  ,18.01.2016।

