विधानसभा चुनाव 2017 नतीजे (नवभारत टाइम्स)।

पांच राज्यों के चुनाव नतीजों से कई चीजें साफ हुई हैं।

 बीजेपी की जीत दरअसल एक विजन की जीत है।

 प्रधानमंत्री नरेंद्र मोदी ने जनता के सामने भारत के विकास का एक ठोस विजन पेश किया है, जिसे लोगों ने एक बार फिर खुलकर समर्थन दिया है।

 वर्ष 2014 के लोकसभा चुनाव प्रचार के दौरान नरेंद्र मोदी देश के विकास और जनता की खुशहाली के लिए अपना अलग नजरिया लेकर आए।

 वे जनता को सपने दिखाने और उसमें उम्मीद जगाने में सफल रहे।

 यही वजह है कि उन्हें जनता ने देश का नेतृत्व सौंप दिया।

 उसके बाद से अब तक के कार्यकाल में वे अपने उस नजरिए के अनुरूप ही कार्य करते रहे हैं।

 लोगों को उनकी मंशा पर संदेह नहीं है।

 भले ही अभी कोई असाधारण उपलब्धि हासिल न की गई हो, पर जनता को लगता है कि उस नजरिए से उनके सपने साकार हो सकते हैं, यानी उस विजन में संभावनाएं अब भी नजर आ रही हैं।

 यही वजह है कि जनता ने जाति, धर्म और दूसरे समीकरणों से ऊपर उठकर इस विजन को सपोर्ट किया।

 अगर ऐसा नहीं होता तो यूपी में बीजेपी को तीन सौ से ज्यादा सीटें नहीं मिलतीं।

 यह इस बात का संकेत है कि मतदाता अपनी परंपरागत सोच से बाहर आ रहा है।

, दरअसल मतदाताओं का चरित्र भी बदला है।

 महिलाएं बड़ी संख्या में वोट दे रही हैं।

 अब वे कुनबे और परिवार के दबाव से मुक्त होकर निर्णय कर रही हैं।

 युवाओं का एक नया वोटर क्लास सामने आ गया है जो अलग तरीके से सोचता है।

 उन सबको विकास चाहिए स्थायित्व चाहिए।

 वे केंद्र और राज्य में एक ही दल की सरकार होने के महत्व को समझते हैं।

 इसलिए अब सिर्फ सोशल इंजीनियरिंग कारगर नहीं होने वाली।

 एक विजन को एक वैकल्पिक विजन से ही हराया जा सकता है सियासी गणित से नहीं।

 जब तक कामकाज का, विकास का कोई ठोस वैकल्पिक अजेंडा लेकर कोई पार्टी नहीं आएगी, जनता उस पर विश्वास नहीं करेगी।

 यह बात गैर बीजेपी दलों के लिए बेहद महत्वपूर्ण है।

 बिहार में मोदी का विजन इसलिए नहीं चल पाया क्योंकि वहां लोग नीतीश के सफल कामकाज को और आगे बढ़ते देखना चाहते थे।

 लेकिन यूपी में अखिलेश को विकास की याद थोड़ी देर से आई और उनके कामकाज का लाभ अभी आम आदमी तक ढंग से नहीं पहुंच पाया था।

, दूसरे, उनके परिवार और पार्टी में कलह ने उनके प्रति संदेह पैदा कर दिया था।

 कांग्रेस को पंजाब में अकाली दल-बीजेपी गठबंधन सरकार की असफलता का लाभ जरूर मिल गया, लेकिन इससे काम नहीं चलने वाला।

 वह इस इंतजार में नहीं बैठी रह सकती कि बीजेपी कमजोर पड़े और लोग कांग्रेस को मजबूरी में चुन लें।

 उसे अपनी खोई हुई जमीन अपनी ताकत के बल पर ही वापस लेनी होगी।

 इसके लिए पार्टी में ऊपर से नीचे तक बदलाव जरूरी है।

, सौजन्य- नवभारत टाइम्स।

