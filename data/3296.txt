फैलाना रायते का (राजस्थान पत्रिका)।

खाने और जीने का मजा तब दोगुणा हो जाता है जब आपकी थाली में रायते से भरा कटोरा हो और जेब में नोटों से भरा बटुआ हो।

 लगता है कि भाग्य में दोनों ही न बचे।

 कल दोपहर राधे के संग एक मित्र के पुत्र की शादी के मांडे में जीमने गए थे।

 पंगत सज चुकी थी।

 सभी के पत्तल-दोनों में पूरी, भाजी, मिठाई रख दी गई थी।

 खाना शुरू ही किया था कि लड़के का बाप चिल्लाकर बोला- अरे रायता तो परोसा ही नहीं।

 एक युवक फटाफट रायते की बाल्टी उठाकर रायता परोसने लगा, तभी न जाने क्या हुआ उसके पांव आपस में टकराये और बाल्टी का सारा रायता पंगत के बीच फैल गया।

जिस रायते के लिए हम जान देते थे वह हमारे सामने फर्श पर पड़ा था।

 परोसने वाले भी सहम गए।

 रायता समेटें कैसे।

 खाने वाले और परोसने वाले दोनों परेशान।

 बेचारे परोसने वाले फैले हुए रायते पर चल कर पूरी-भाजी परोसने लगे।

 कसम से ऐसी चप-चप मची कि खाना हराम हो गया।

 जैसे तैसे आधा-अधूरा खाकर उठे तो बाहर आते ही राधे बोला- भाई।

 भीतर जैसा हाल रायते के फैलने से हो रहा है, बाहर वैसा ही माहौल नोटबंदी से हो चुका है।

महीने भर से ज्यादा हो गया लेकिन हालात नहीं सुधरे।

 एटीएम आज तक खाली हैं।

 बैंकों में लाइनें लगी हैं।

 लेकिन हैरत की बात यह कि पूरे देश में सभी दिशाओं वाले शहरों में लोगों के पास करोड़ों के नये नोट मिल रहे हैं।

 हमने कहा- राधे।

 काले पैसे वाले पकड़े तो जा रहे हैं।

 राधे हंस के बोला- भाई।

क्या तुझे यकीन है कि सारे काला बाजारिये पकड़े जा रहे हैं।

 तू जरा सोच, जब पकड़े गए लोगों के पास से करोड़ों के नोट मिल रहे हैं तो जो नहीं पकड़े गए उनके पास क्या अरबों में नहीं होंगे।

 हमने कहा- राधे।

 रायता फैलने और नोटबंदी का परस्पर क्या सम्बंध है।

 राधे ने कहा- भाई।

 सच यही है कि सरकार ने जो रायता फैलाया है अब उससे समेटा नहीं जा रहा।

 हमें फैले रायते पर ‘चप-चप’ चलने की ध्वनि सुनाई देने लगी।

, सौजन्य – राजस्थान पत्रिका।

