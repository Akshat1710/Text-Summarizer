विमुद्रीकरण का अभी इम्तिहान है बाकी(प्रो.गौरव वल्लभ) (पत्रिका)।

विमुद्रीकरण का असली काम 30 दिसंबर के बाद शुरू होगा, जो इस स्कीम की कामयाबी और नाकामयाबी तय करेगा।

 राजस्व एजेंसियां, फाइनेंशियल इंटेलीजेंस यूनिट, प्रवर्तन निदेशालय आदि पर दारोमदार रहेगा कि जो पैसा बैंकिंग तंत्र मे जमा होगा, उसे वे कैसे पकड़ पाएंगी कि कौन-सा धन सफेद है और कौन-सा काला।

किसी भी निर्णय को सफल और विफल तभी कहा जा सकता है जब उस निर्णय के पीछे की कार्ययोजना का क्रियांवयन पूरा हो गया हो।

 पर इन दिनों विमुद्रीकरण के खिलाफ बोल रहे अर्थशास्त्री इस कदम को अभी से धराशाई बता रहे हैं।

 उनमें एक बड़ी आम धारणा यह बन गई है कि 500 और 1000 मूल्य वर्ग के 15.5 लाख करोड़ रुपए में से करीब 13.5 लाखकरोड़ रुपए बैंकों में वापस आ गए हैं।

 अभी 30 दिसंबर में 12 दिन बाकी है और माना जा रहा है कि मौजूदा रफ्तार से बैंकों में 14.5 से 15 लाख करोड़ रुपया जमा हो जाएगा।

अब इस योजना के विरोधियों द्वारा तर्क यह दिया जा रहा है कि जब 500 और 1000 के लगभग सभी नोट बैंकों में जमा हो जाएंगे तो इस स्कीम का लाभ ही क्या हुआ।

 ऐसे में इस स्कीम के प्रति तमाम पूर्वाग्रहों और विरोध के खिलाफ यहां उन बिंदुओं को उजागर करना जरूरी हो गया है, जो यह बताएं कि इतनी बड़ी तादाद में जमा हुए पैसे का क्या लाभ है और विमुद्रीकरण एक सफल कदम कैसे साबित होगा।

08 नवंबर के बाद 500-1000 के 85 फीसदी नोटों का बैंकों में जमा होना यह बताता है कि देश में किस प्रकार ‘अनअकाउंटेड’, कर चोरी करके बचाया हुआ और निरुपयोगी धन विमुद्रीकरण के जरिए बैंकिंग चैनल में आ गया है।

 साथ ही विमुद्रीकरण ने बैंकिंग तंत्र और कर एजेंसियों के बीच बंद पड़े लिंकेज को खोलने का काम किया है।

 कालाधन धारकों द्वारा विभिन्न तरीकों से बैंकों में पैसा जमा कराने मात्र से ही उन्हें सफेद धन का सर्टिफिकेट नहीं मिल गया है।

 दरअसल, इस स्कीम में असली काम 30 दिसंबर के बाद शुरू होगा, जो इस स्कीम की कामयाबी और नाकामयाबी तय करेगा।

राजस्व एजेंसियां, फाइनेंशियल इंटेलीजेंस यूनिट, प्रवर्तन निदेशालय आदि पर दारोमदार रहेगा कि जो पैसा 30 दिसंबर तक बैंकिंग तंत्र मेें जमा होगा, वे कैसे पकड़ पाएंगी कि कौन-सा धन सफेद है और कौन-सा काला।

 बैंकों में पैसा जमा होने की मात्रा अधिक इसलिए भी है क्योंकि अभी सरकार की ‘एम्नेस्टी स्कीम’ चल रही है, जिसके तहत कुल घोषित रकम का करीब 50 फीसदी कर देकर पैसा जमा कराया जा सकता है।

इसके अलावा एजेंसियों की छापेमारी में नई करंसी पकड़े जाने पर कहा जा रहा है कि यह भी विमुद्रीकरण की विफलता की निशानी है जबकि इसके सकारात्मक पहलू को नजरंदाज कर रहे हैं।

 यह इस स्कीम की वजह से ही संभव हो पाया है कि अवैध रकम रखने वालों में अफरा-तफरी का माहौल है और वे पकड़े जा रहे हैं।

 रेवेन्यू इंटेलीजेंस के जरिए छापेमारी इस स्कीम की सफलता है।

 जितना पैसा खातों में जमा हो रहा है या जो नई करंसी बाहर पकड़ी जा रही है, उसके आंकड़े मात्र से विमुद्रीकरण को अभी से विफल कह देना सरासर गलत है।

 इस स्कीम के जरिए सरकार ने फर्जी करंसी के चैनल को ध्वस्त कर दिया है, उस पर भी गौर करने की जरूरत है।

 इसमें कोई दो-राय नहीं है कि विमुद्रीकरण की सफलता इस स्कीम के योजनावधि के बाद एजेंसियों की कार्यक्षमता पर निर्भर करेगी।

हालांकि इसमें कुछ अड़चनें आएंगी।

 मसलन, राजस्व एजेंसियों में अधिकारियों की कमी है।

 यह सही है कि इतना बड़ा कार्य व्यापक स्तर पर कम मैनपावर से कैसे संभव हो पाएगा।

 इसलिए एजेंसियों को अधिकाधिक तकनीक के इस्तेमाल से खातों की जांच और निगरानी करनी होगी।

 बहरहाल, 30 दिसंबर के बाद देशभर में राजस्व एजेंसियों की कड़ी कार्रवाई देखने को मिलेगी।

 जिन खातों में इस दौरान 2 या 2.5 लाख रुपए तक जमा हुए हैं, उन खातों का ‘बिहेवियर पैटर्न’ देखकर शक के आधार पर उनका ‘फिल्टरेशन’ किया जाएगा।

 फिर इनके जमाकर्ताओं को पकड़ा जाएगा।

दरअसल, किसी भी खाते में जमा और निकासी का एक तय पैटर्न होता है।

 इस पैटर्न में बड़ी तब्दीली दिखते ही एजेंसियां खातों पर कार्रवाई शुरू करेंगी।

 इसलिए अर्थशास्त्रियों द्वारा पूर्वाग्रहों के जरिए लोगों को भ्रमित करना जायज नहीं है।

 जाहिर तौर पर सरकार की बड़े ट्रांजैक्शन पर नजर है और आगे भी रहेगी।

 उन खातों को पकडऩे पर जोर रहेगा, जहां औसत लेनदेन के मुकाबले एक लाख या उससे ज्यादा रुपए का विचलन हुआ होगा।

 यानी जल्द ही हमारी एजेंसियां का जोर इस जांच पर रहेगा और यह उसकी अग्निपरीक्षा भी होगी।

हालांकि यह सही है कि छोटे ट्रांजैक्शन को नहीं पकड़ा जा सकेगा।

 यह चुनौती भी एजेंसियों के समक्ष होगी।

 अभी हमारी रेवेन्यू एजेंसियों में तकनीक का इस्तेमाल दुनिया के मुकाबले कम है।

 इसलिए इसमें तेजी लाकर कालाधन पर बड़ा प्रहार करना होगा।

अब 30 दिसंबर के बाद एजेंसियां कितना संभावित कालाधन पकड़ पाती हैं, इस स्कीम की कामयाबी उसी पर टिकी है।

 वैसे, विमुद्रीकरण के बाद डिजिटल लेनदेन बढऩे से करंसी प्रिटिंग का खर्चा कम होगा।

 करंसी आधारित लेनदेन की तुलना में डिजिटल लेनदेन का खर्च महज पांच फीसदी है।

 विमुद्रीकरण ने बैंकिंग तंत्र व आरबीआई को अपने आईटी तंत्र को मजबूत करने का संदेश दिया है।

 दीर्घावधि में विमुद्रीकरण के सकारात्मक आर्थिक, सामाजिक और सांस्कृतिक प्रभाव दिखेंगे।

— प्रो.गौरव वल्लभ आर्थिक व बैंकिंग मामलों के जानकार।

सौजन्य – पत्रिका।

