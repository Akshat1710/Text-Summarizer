नाजुक नेता, कठिन समय (राष्ट्रीय सहारा)।

कांग्रेस ने दलित, मुसलमान, और ब्राह्मण का पुराना गठजोड़ वापस पाने और नीतीश कुमार-अपना दल जैसे सहयोगियों के माध्यम से मध्य जातियों में भी सेंध लगाने की नीति बनाई है, पर उसकी अपील जाति-सम्प्रदाय से ऊपर की भी है।

 अगर मतदाताओं का मन जाति-सम्प्रदाय की राजनीति से ऊबा तो कांग्रेस विकल्प दिख सकती है।

, अपने जीवन की सम्भवत: सबसे मुश्किल चुनौती निपटाने में लगे राजनैतिक प्रबंधक प्रशांत किशोर ने तब लगभग एक और जीत हासिल कर ली थी, जब कांग्रेस अध्यक्ष सोनिया गांधी के कई किलोमीटर लम्बे रोड शो में उत्तर प्रदेश में मृतप्राय: इस दल में जीवन के सारे लक्षण दिख गए।

 इसमें कुशल प्रबंधन की सारी झलक के साथ कार्यकर्ताओं में उत्साह, लोगों में कांग्रेस और उसकी अध्यक्ष को लेकर उत्सुकता और आदर भाव और कांग्रेस के नेताओं में भी ऊर्जा का संचार होता दिखा।

 इससे और किसी की तुलना में खुद सोनिया गांधी ही सबसे ज्यादा उत्साहित हुई और पहले हवाई अड्डे से शहर जाते हुए और फिर रोड शो में सुरक्षा घेरा तोड़कर और गाड़ी से निकलकर लटकते हुए लोगों का उत्साह बढ़ाती दिखीं और जगह चूंकि प्रधानमंत्री के चुनाव क्षेत्र वाराणसी का था, इसलिए इस शो और उस में चौतरफा उत्साह का अपना अलग महत्त्व था।

 और जिस संख्या बल के साथ भीड़ में अल्पसंखयक समुदाय की उपस्थिति थी, उससे शासन में बैठी सपा और खुद को सत्ता में आती मान रही बसपा के माथे पर भी बल पड़ गया होगा।

 पर लगता है प्रशांत यह भूल गए कि अगस्त की शुरु आत में बनारस और पूर्वांचल का मौसम कितना उमस भरा होता है, बारिश का खतरा हर समय होता है और उनकी नेता पूरी स्वस्थ नहीं हैं।

 उम्र और स्वास्य के आधार पर सोनिया जी का बीच रोड शो में चक्कर खा जाना तो फिर भी समझ आता है, पर युवा प्रदेश उपाध्यक्ष पूर्व सांसद राजेश मिश्र और आजमगढ़ के नेता विभूतिनारायण पांडेय का भी चक्कर खाकर गिरना यही बताता है कि समय और मौसम का ध्यान नहीं रखा गया।

पर उत्तर प्रदेश में चुनावी मौसम शुरू हो जाने के बाद और प्रधानमंत्री द्वारा इलाहाबाद से चुनावी अभियान की शुरु आत के बाद कांग्रेस बहुत देर नहीं कर सकती थी।

 उसने संगठन में फेर-बदल, गठबंधन के लिए हाथ-पांव मारने, मुख्यमंत्री के लिए चेहरा तय करने से लेकर उपयुक्त चुनाव क्षेत्र और कार्यकर्ता प्रशिक्षण जैसे काफी सारे वे काम निपटा लिए थे, जिन्हें वातानुकूलित कमरों से किया जा सकता है।

 और पिछले विधान सभा चुनाव तथा रीता बहुगुणा जोशी की अध्यक्षता वाले दौर के बाद उसने सड़क पर उतरना छोड़ दिया था।

 चाहे प्रशांत हों या गुलाम नबी आजाद सभी के लिए सड़क पर उतरने की रणनीति ही बची थी।

 पर सोनिया गांधी के अधूरे रोड शो, भगवान विश्वनाथ के दर्शन के छूटे कार्यक्रम के बाद अब यह हिसाब लगाना मुश्किल है कि इस रोड शो से फायदा ज्यादा होगा या अपने बूढ़े और बीमार नेतृत्व की क्षमता का प्रदर्शन हो जाने का नुकसान।

 पचहत्तर पार की मुख्यमंत्री की उम्मीदवार और पूरी स्वस्थ न रहने वाली सोनिया गांधी कांग्रेसी नेतृत्व की असलियत है और इसे बहुत छुपाया नहीं जा सकता।

 कोई कह सकता है कि मौसम का पता प्रशांत और सोनिया जी तथा उनके दरबारियों को न हो, बनारस और पूरब के लोगों को तो है और वे सोनिया की अवस्था को भी जानते हैं और ऐसे में उनके लिए और कांग्रेस के लिए सहानुभूति भी उमड़ सकती है।

पर यह सिर्फ सम्भावना भर है और इस पर बहुत ज्यादा जोर देन की जरूरत नहीं है।

 जो कुछ प्रत्यक्ष दिखा, उसी पर बात करना ज्यादा अच्छा है।

 और मौसम बनाम स्वास्य की रणनीति में भले साफ चूक दिखी हो मुद्दों और जनता की नब्ज पहचानने का पैमाना बेहतर लग रहा है, तभी राजनैतिक रूप से सबसे सचेत शहर और पूर्वाचल के इस केन्द्र में लोग सड़कों के किनारे उमड़े, रोड शो में शामिल हुए और घरों की छतों से गुलाब की पंखुड़ियों की बरसात हुई।

 प्रशांत किशोर हों या बाकी सभी रणनीतिकार, उनका ‘‘सत्ताइस साल, यूपी बेहाल’ का नारा असर करता लग रहा है।

 कांग्रेस ने दलित, मुसलमान, और ब्राह्मण का पुराना गठजोड़ वापस पाने और नीतीश कुमार-अपना दल जैसे सहयोगियों के माध्यम से मध्य जातियों में भी सेंध लगाने की नीति बनाई है, पर उसकी अपील जाति-सम्प्रदाय से ऊपर की भी है।

 अगर मतदाता का मन जाति-सम्प्रदाय की राजनीति से ऊबा तो कांग्रेस विकल्प दिख सकती है।

 एक ऊब क्षेत्रीय दलों के लम्बे शासन से भी होता लग रहा है और लोक सभा चुनाव में नरेन्द्र मोदी के नाम ने इसे एक तूफान में बदल दिया था।

 अब मोदी लहर ढलान पर लगती है तो सम्भव है, यह हवा कांग्रेस को बल दे दे।

 ये सब सम्भावनाएं भर हैं पर बनारस में उमड़ी भीड़ इसके दिशा और गति पकड़ सकने की तरफ भी तरफ भी इशारा करती है।

 और दलित वोट बैंक पर नजर रखते हुए सोनिया जी ने बाबा साहेब की मूर्ति को माला पहनाकर रोड शो शुरू किया पर उनके अस्वस्थ होने से सरदार पटेल और कमलापति त्रिपाठी की मूर्तियों पर माला पहनाने का कार्यक्रम रह गया।

 उसके लिए समय नहीं मिला।

यह सब तो काफी कुछ प्रतीकात्मक था, लेकिन भीड़ में जिस संख्या और अनुपात में मुसलमान दिखे, वह सबको चौंकाने वाला था।

, उत्तर प्रदेश के मुसलमान आज की तारीख में बंटे लग रहे हैं पर भाजपा को सत्ता से दूर रखने के साथ ही उससे आर-पार की लड़ाई में वे सपा और बसपा की तुलना में कांग्रेस को ज्यादा सही विकल्प भी मानते हैं।

 अभी उनका तमाशा देखने या समर्थन देने आने के बीच कैसी उपस्थिति थी, इस बारे में फैसला नहीं आंक लेना चाहिए, पर उनके आने से अगर कांग्रेसी नेता और कार्यकर्ता उत्साहित होते हैं तो यह आगे महत्त्वपूर्ण हो जाएगा।

 और बनारस की रैली ने और कुछ किया हो या नहीं कार्यकर्ताओं में उत्साह भरा है।

 लम्बे समय बाद यह भी हुआ कि प्रदेश के सारे नेता बाहर निकले, साथ आए और ऊर्जा से भरे लगे।

 जाहिर है कि प्रशांत, राज बब्बर और राजेश मिश्र जैसों ने खूब मेहनत की पर जोश में होश नहीं खोना चाहिए।

 इस भरी बरसात और उमस के दिनों में नाजुक कांग्रेसी नेता कितना बोझ उठाएंगे, इसकी सीमा खुद समझनी चाहिए देश-दुनिया के सामने प्रदर्शित नहीं करना चाहिए।

, – अरविन्द मोहन।

सौजन्य – राष्ट्रीय सहारा (04.08.2016)।

