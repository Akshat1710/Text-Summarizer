दुर्भाग्यपूर्ण घटना (दैनिक जागरण)।

कश्मीर में ट्रेन पर पथराव करने और ट्रैक को नुकसान पहुंचाने की घटनाएं दुर्भाग्यपूर्ण हैं।

 अलगाववादियों के बहकावे में ये घटनाएं उस समय हो रही हैं जब कुछ दिनों में ही घाटी में बच्चों के लिए विशेष ट्रेन शुरू करने की तैयारियां चल रही हैं।

 यह सर्वविदित है कि कश्मीर में पिछले पांच महीनों से जारी ¨हसा और प्रदर्शनों के दौरान ट्रेन सेवा पूरी तरह से बंद थी।

 कुछ दिन पूर्व ही सरकार ने हालात में सुधार को देखते हुए श्रीनगर-बारामुला मार्ग पर ट्रेन सेवा बहाल की थी मगर विडंबना यह है कि अलगाववादियों को यह रास नहीं आ रहा है।

 विगत दिवस पल्हालन-पट्टन में शरारती तत्वों ने रेल संपत्ति और ट्रैक को नुकसान पहुंचाया।

 फलस्वरूप सरकार ने फिर से रेल सेवा स्थगित कर दी।

 कश्मीर में लोगों को यह समझने की जरूरत है कि सरकारी संपत्ति को नुकसान पहुंचा कर वे अपना ही नुकसान कर रहे हैं।

 मुख्यमंत्री एक ओर दिल्ली में जाकर उन्हें यह समझाने का प्रयास कर रही हैं कि घाटी में रेल सेवा को बढ़ावा देकर पर्यटन को प्रोत्साहित किया जा सकता है।

 कुछ दिन पूर्व ही उन्होंने रेल मंत्री से मिलकर घाटी के लिए ग्लास टाप रेल शुरू करने के साथ बच्चों के लिए भी विशेष टेन शुरू करने का आग्रह किया था।

 अच्छी बात यह है कि केंद्र ने भी उनके इस आग्रह को गंभीरता से लेते हुए पखवाड़े में एक दिन बच्चों के लिए ट्रेन शुरू करने की घोषणा कर दी और यह ट्रेन इसी महीने की ग्यारह तारीख से बारामुला से बनिहाल के बीच शुरू हो रही है।

 दुख कि बात यह है कि कुछ शरारती तत्व लगातार रेलवे संपत्ति को नुकसान पहुंचा कर राज्य सरकार के प्रयासों पर पानी फेरने का षडयंत्र रच रहे हंै।

 ऐसे तत्वों के खिलाफ कड़ी कार्रवाई करने की जरूरत है।

 राज्य सरकार को चाहिए कि वे ऐसे तत्वों की पहचान करे ताकि भविष्य में इस प्रकार रेलवे संपत्ति को नुकसान न पहुंचा पाए।

 कश्मीर में अगर इसी तरह से रेल सेवा बंद रही तो इसका नकारात्मक संदेश जाएगा जिसका सीधा असर पहले से ही प्रभावित पर्यटन पर भी पड़ेगा।

 राज्य सरकार को इन घटनाओं को गंभीरता से लेना होगा और श्रीनगर-बारामुला रेल सेवा को फिर से बहाल करने के लिए कदम उठाने होंगे।

 स्थानीय संपादकीय : जम्मू-कश्मीर , सौजन्य – दैनिक जागरण, 07-12-2016।

