दंगल से महादंगल (दैनिक जागरण)।

आमिर खान की फिल्म दंगल में गीता फोगाट का बचपन का किरदार निभाने वाली जायरा वसीम के खिलाफ सोशल मीडिया पर भद्दे शब्दों का इस्तेमाल दुखद है।

 उनकी इस मानसिकता से तो लगता है कि वे बेटियों को आगे बढऩे का मौका नहीं देना चाहते।

 यह सारा तमाशा राजनीति से प्रेरित दिख रहा है।

 समाज में बेटियां घरों की दहलीज तक सीमित नहीं रही हैं।

 आज वे अंतरिक्ष तक जा पहुंची हैं, लेकिन समाज में कुछ ऐसा तबका भी है जो बेटियों की उन्नति से नाखुश है।

 यह कोई पहली घटना नहीं है जहां बेटियों की सफलता पर फतवा जारी न किया गया हो।

 कश्मीर घाटी में इससे पहले भी लड़कियों के बैंड परगवाश पर भी अलगाववादी नेताओं ने प्रतिबंध लगा दिया था।

 हाय-तौबा के बीच बेटियों की हिम्मत कायम रही और उन्होंने अपनी सफलता को केवल घाटी तक ही सीमित नहीं रखा बल्कि देश में भी यह बता दिया कि वे कट्टरपंथी ताकतों के आगे झुकने वाली नहीं।

 राज्य की इस बेटी ने भी बड़ी बेबाकी से अलगाववादियों व कट्टरपंथियों को जवाब दिया है कि मैं मात्र दस साल की हूं और मुझे राजनीति नहीं आती।

 अगर कोई मेरे किरदार से आहत है तो उसके लिए मैं माफी मांगती हूं।

 उसने यहां तक कहा कि वह कश्मीर के लोगों की रोल मॉडल नहीं।

 उससे भी ज्यादा अच्छे लोग हैं और मेरा पीछा करने की जरूरत नहीं।

 दस साल की बच्ची के इस जवाब ने सबकुछ बयां कर दिया है।

 अलगाववादी व कट्टरपंथी ताकतों को चाहिए कि वह अपनी ऊर्जा सकारात्मक कार्यों में लगाएं।

 किसी की प्रतिभा को कभी भी नहीं दबाया जा सकता।

 अगर कुछ तत्व ऐसी कोशिशें कर रहे हैं तो वे समाज और देश के लिए दुर्भाग्यपूर्ण है।

 कट्टरपंथी चाहते हैं कि महिलाएं बुर्के में रहें और पुरुष प्रधान समाज विकसित हो।

 अगर घाटी की बात करें तो यहां लिंग अनुपात सबसे कम है।

 हजार बेटों के पीछे केवल 882 बेटियां हैं जो कट्टरपंथियों की क्रूर मानसिकता को दर्शाती हैं।

 अगर प्रतिबंध लगाना है तो लिंग जांच पर लगाया जाए।

 बच्चियों को भी जीने का हक है।

 उनके भी कुछ अधिकार और उम्मीदें हैं जिन्हें कट्टरपंथी ताकतें दबा नहीं सकतीं।

 अलगाववादियों का सोशल मीडिया पर यह टिप्पणी करना कि तुमने मुख्यमंत्री से क्यों मुलाकात की।

 दंगल फिल्म में गैर मुस्लिम वेशभूषा में क्यों काम किया।

 ऐसे शब्द दस साल की बेटी के लिए कहना शर्मनाक है।

 अलबत्ता सकारात्मक सोच से ही समाज और देश का विकास संभव है।

 स्थानीय संपादकीय : जम्मू-कश्मीर ।

सौजन्य- दैनिक जागरण।

