विरोध के बचकाने तर्क (जागरण)।

डिजिटल भुगतान पर सरकार के जोर देने के खिलाफ कांग्रेस नेता और पूर्व वित्तमंत्री पी. चिदंबरम ने कुछ अजीब तर्क दिए हैं।

 उनके अनुसार सरकार का यह जानना कि कोई युवती कौन-सा अंत:वस्त्र खरीदती है या कोई पुरुष कौन सी मदिरा पीता है, उनके मौलिक अधिकारों का हनन है।

 बोफोर्स घोटाले के दौरान विश्वनाथ प्रताप सिंह ने वाराणसी की एक जनसभा में विन चड्ढा की दलाली पर बोलते हुए अपभ्रंश यमक और अनुप्रास अलंकार का मिश्रित प्रयोग करते हुए लाक्षणिक रूप से कहा था कि तुम बिन चड्ढा हम बिन चड्ढी।

 इस तरह के मौलिक अधिकारों के प्रति चिदंबरम की चिंता जायज है, पर उन गरीबों के मौलिक अधिकारों का क्या जिनके अंत:वस्त्र भी काले धन की भ्रष्ट व्यवस्था के कारण पिछले 70 सालों से छिन गए हैं।

 अजीब है संपन्न वर्ग का तर्क।

 पूर्व मंत्री ने एक सारणी देकर समझाना चाहा है कि अमेरिका, जर्मनी, फ्रांस, आस्ट्रेलिया और कनाडा सरीखे संपन्न देशों में भी नकद का प्रयोग लगभग आधे से ज्यादा काम-काज में होता है।

 वह यह बताना भूल गए कि स्विट्जरलैंड का प्रधानमंत्री बस में कंडक्टर से टिकट लेकर संसद में आता है और 1924 में कैंपबेल कांड में तत्कालीन ब्रिटिश प्रधानमंत्री की सरकार इसलिए चली गई कि राजनीतिक कारणों से सरकार ने कुछ लोगों के खिलाफ मुकदमे उठा लिए थे।

 यह घटना भी संप्रग के शासनकाल में बनी प्रशासनिक सुधार आयोग की चौथी रिपोर्ट की पेज संख्या नौ में उद्धृत की गई है।

 दूसरी ओर भारत में बेटे पर भ्रष्टाचार के मुकदमे के बाद भी लोग मंत्री बने रहते हैं।

 जिन पश्चिमी देशों का हवाला चिदंबरम ने दिया है वहां भ्रष्टाचार इस तरह लोगों के जीवन को नहीं खा रहा है कि सकल घरेलू उत्पाद (जीडीपी) का 66 प्रतिशत हिस्सा काली संपत्ति में बदल जाता हो।

 चिदंबरम का एक और तर्क देखिए।

 उनके अनुसार नोटबंदी से भ्रष्टाचार खत्म नहीं होगा।

 उनका कहना है कि इस घोषणा के बाद नए नोट लेते हुए जो लोग रंगे हाथों पकडे़ गए उनमें रिजर्व बैंक, अन्य बैंक, पोस्ट ऑफिस, कांडला पोर्ट आदि तमाम सरकारी विभाग के अधिकारी ही नहीं सेना की इंजीनियरिंग सेवा के अभियंता भी थे।

 यह कुछ ऐसा ही तर्क है कि अगर 70 साल में अपराध बढे़ हैं तो न तो भारतीय दंड संहिता की जरूरत है और न ही अदालतों या जजों की।

 और शायद यही सोच कर कांग्रेस सरकार ने 70 साल में से 50 साल से ज्यादा के अपने शासनकाल में भ्रष्टाचार पर कभी अंकुश नहीं लगाया।

 नतीजा यह रहा कि काला धन सुरसा की तरह मुंह बढ़ाता चला गया।

 कांग्रेस ने शायद नोटबंदी के खिलाफ तर्क जुटाने का काम अपने इस सबसे प्रतिभाशाली नेता और पूर्व वित्तमंत्री को दिया है, पर उनके तर्क बचकाने ही नहीं, बल्कि भ्रष्टाचार के प्रति सहिष्णुता का भाव रखते दिखाई देते हैं।

 इस कांग्रेस नेता ने यह बताने की कोशिश की कि सरकार ने अपना ‘लक्ष्य’ बदला है।

 उनके अनुसार प्रधानमंत्री ने अपने आठ नवंबर के राष्ट्र के नाम संबोधन में 18 बार ‘काला धन’ शब्द का इस्तेमाल किया और पांच बार ‘जाली नोट’ का, लेकिन एक बार भी ‘कैशलेस’ (नकदी रहित लेन-देन) शब्द का प्रयोग नहीं किया, जबकि 27 नवंबर के दो भाषणों में 24 बार ‘कैशलेस’ शब्द का प्रयोग किया और ‘काला धन’ शब्द का केवल नौ बार किया।

 कोई नीति (या कानून) सही है या गलत समझाने का सर्वमान्य तरीका होता है यह प्रश्न करना कि इस नीति के न होने से क्या नुकसान हो रहा था या होता।

 दूसरा इस नीति से नीति निर्माता को परोक्ष रूप से या प्रत्यक्ष रूप से लाभ क्या मिलता।

 जिस शाम मोदी ने नोटबंदी की घोषणा की, एक सामान्य ज्ञान का बच्चा भी बता सकता था कि आम जनता को जबर्दस्त दिक्कत होगी।

 शायद सरकार को भी इतनी समझ तो है ही।

 काला धन इस देश को 70 साल से खा रहा है और यह धन भ्रष्टाचार की स्थूल परिणति भी है और कारण भी।

 भ्रष्टाचार सामाजिक व्याधि है, जो मूल रूप से समाज में नैतिकता के ह्रास से पैदा होता है।

 इसे खत्म करने में राज्य की भूमिका सीमित होती है।

 अगर होती भी है तो धन के संचालन पर नियंत्रण के माध्यम से ही।

 लिहाजा पहला कदम ही इस धन पर अंकुश लगाने का था, जो नोटबंदी के जरिये सभी काले नोट को वापस लाने के प्रथम उपक्रम के रूप में हो सकता था।

 इसीलिए पहले नोटबंदी पर जोर दिया गया और फिर कैशलेस आदान-प्रदान पर।

 इसमें यह गारंटी नहीं होती कि भ्रष्ट और अनैतिक अफसर या नेता या सेठ कल से साधु हो जाएंगे और बैंक, आरबीआइ और थाने का दरोगा माला लेकर जपा करेंगे।

 उसके लिए कैशलेस अर्थव्यवस्था को न केवल रियल एस्टेट में, बल्कि अंत:वस्त्र तक खरीदने में प्रयुक्त करना होगा, ताकि भ्रष्टाचारी ‘मौलिक अधिकार’ के नाम पर अंत:वस्त्र में सोना न छिपाएं।

 चिदंबरम का एक और अतार्किक उदहारण लें।

 उनके अनुसार पहले सभी रियल एस्टेट, बड़े ठेके, ऊंचे मूल्य वाले गहने को डिजिटल पेमेंट की सीमा में लाना चाहिए।

 सवाल यह है कि क्या कानून बन जाएगा तो मकान की खरीद मात्र सफेद धन में ही होगी और पीछे से लिया जाने वाला काला धन बंद हो जाएगा।

 उसके लिए सामान्य खरीद और उपभोग के ठिकानों पर अंकुश लगाना पहला कदम है।

 अगर चिदंबरम ऐसा मानते हैं कि बड़े सौदे डिजिटल माध्यम से हों तो उनसे पूछा जाना चाहिए कि उन्होंने कार्यकाल में यह ‘जादुई’ छड़ी क्यों नहीं घुमाई।

 मोदी सरकार को अगले कदम में मजबूत कानून शृंखला और संस्थागत सपोर्ट की जरूरत है, जिसे अगले कुछ महीनों में करना होगा ताकि न तो आयकर अधिकारी भ्रष्टाचार का तांडव कर सकें, न ही भ्रष्टाचारी बचकर निकल सकें।

 इन सबके बाद अभी कई संस्थागत चिदंबरम पैदा होंगे जो मौलिक अधिकार की दुहाई देकर बचना चाहेंगे, बगैर यह देखे हुए कि 70 साल में करोड़ों गरीबों के मौलिक अधिकार को किसने हड़पा।

 भ्रष्टाचारी से जब इनकम टैक्स अधिकारी पूछेगा कि नौकर ने तीन करोड़ का फ्लैट कैसे लिया तो वह अदालत में संविधान के अनुच्छेद 19 (1) (छ) की दुहाई देकर बचना चाहेगा यह कहते हुए कि व्यवसाय के मौलिक अधिकार का हनन हो रहा है।

  लेखक एनके सिंह, ब्रॉडकास्ट एडीटर्स एसोसिएशन के महासचिव हैं ।

सौजन्य-दैनिक जागरण।

