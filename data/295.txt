कम समय में बड़ी चुनौती  (दैनिक जागरण )।

बिहार चुनाव के बाद अमित शाह का तो पता नहीं, पर जब नरेंद्र मोदी देशी मोर्चे पर कहीं दिखे तब यह लगा कि अब वह बदल रहे हैं, जिसकी जरूरत बिहार चुनाव ने पैदा की थी।

 पिछले दिनों संविधान दिवस पर हुई चर्चा के दौरान उन्होंने न सिर्फ बाबा साहब डॉ. अंबेडकर के लिए काफी कुछ कहा, बल्कि पहली बार कांग्रेस के योगदान की भी तारीफ की।

 संविधान की सर्वोच्चता और सबकी भागीदारी से देश चलाने वाली बात उन्होंने लोकसभा के बाद राज्यसभा में भी दोहराई, क्योंकि आगे के बिल पास कराने के लिए राज्यसभा की मंजूरी जरूरी है, जहां भाजपा के पास कम संख्या है।

 भाजपा ने अपने बयान वीरों से जुबान थामने को कहा।

 उसके फ्लोर मैनेजरों ने राज्यसभा के लिए कई गैरकांग्रेसी दलों के समर्थन का भी जुगाड़ किया।

 इसी सिलसिले में प्रधानमंत्री पहले सोनिया गांधी और मनमोहन सिंह से भी मिल चुके थे।

 बाकी लोगों की जुबान भी बदली थी।

 लगा कि जीएसटी समेत कई लटके बिलों को लेकर पार्टी गंभीर है और अपने तौर तरीके बदलकर तेज काम करना चाहती है।

 पर टकराव के मुद्दे हावी होने लगे।

 असहिष्णुता के मुद्दे पर बहस ने उसमें तो कमी नहीं की, संसद और राजनीति का मूड वापस वहीं ला दिया।

 दूसरी ओर भाजपा को गुजरात में भी अपना आधार खिसकने से वक्त कम रह जाने का तेज अहसास हुआ।

, सच कहें तो यह बदलाव मोदी का स्टाइल नहीं है।

 भाजपा की तरफ से 2014 के लोकसभा चुनाव में प्रधानमंत्री पद का उम्मीदवार घोषित होने या उससे भी पहले गुजरात चुनाव जीतने के बाद दिल्ली की राजनीति पर फतह करने के प्रयास के समय से ही मोदी एक अलग राजनीति कर रहे थे।

 पूरी तैयारी, भरपूर साधन, जबरदस्त प्रबंधकीय कौशल, लोगों पर जादू करने वाली भाषण शैली, हाव-भाव, बाकी लोगों और परंपराओं से बेपरवाह, संघ और भाजपा से बुनियादी मेल न दिखने के बावजूद उनके लक्षण देखकर भाजपा और संघ का उनके कदमों में बिछ जाना जैसी अनेक खूबियां उनके अभियान को तेजी से आगे बढ़ा रही थीं।

 घोटाले के आरोपों से घिरी और नीतिगत मामलों में एक जड़वत दुविधा का शिकार कांग्रेस और उसके साथी तो उनके आगे निस्तेज थे ही, बाकी विपक्ष भी हतप्रभ सा था।

 लालकृष्ण आडवाणी जिस राष्ट्रपति प्रणाली और दो दलीय व्यवस्था की बात कर रहे थे, मोदी कहीं उससे भी आगे निकल गए थे।

 उनके आगे दूसरा व्यक्ति या दल था ही नहीं।

, लोकसभा के नतीजे सबकी उम्मीद से आगे तक गए और भाजपा को पहली बार अकेले दम पर सत्ता मिली।

 उसे सरकार बनाने के लिए सहयोगी दलों की जरूरत नहीं थी।

 यह सबके लिए नया अनुभव था, क्योंकि भ्रष्टाचार के मामलों में घिरी कांग्रेस के नेता मनमोहन सिंह इससे पहले गठबंधन की मजबूरियों का रोना रो चुके थे।

 गठबंधन की राजनीति की खींचतान भी सबने देखी थी।

 अब मोदी ने गठबंधन और क्षेत्रीय दलों की राजनीति का भले ही अंत न किया हो, पर इधर के बीस-पच्चीस साल से बह रही हवा के बदलने के लक्षण लोकसभा चुनाव के परिणामों में जरूर दिख रहे थे।

 अब सिर्फ सरकार चलाने और हर फैसले में गठबंधन के साझीदारों की सहमति की जरूरत नहीं रह गई।

 गुजरात से ही यह छवि बनी थी कि मोदी स्वतंत्र रूप से और मजबूत फैसले करते हैं।

 इसी के चलते उन्हें कॉरपोरेट जगत का समर्थन उदारीकरण के जनक माने जाने वाले मनमोहन सिंह से भी ज्यादा था।

 और जब जनता ने उनके वायदों और कार्यशैली पर मोहर लगा दी तो न सिर्फ घरेलू कॉरपोरेट जगत, बल्कि विदेशी आर्थिक और वित्तीय संस्थान भी उन पर लट्टू हो गए और उनका व्यक्तित्व और निखरा।

 जो अमेरिका गुजरात दंगों के बाद उनको अपने यहां आने का वीसा नहीं दे रहा था वह पलक पांवड़े बिछा कर उनकी राह देखने लगा और बराक ओबामा मोदीजी के ‘दोस्त’ बन गए।

 मोदी ऐसे पहले नेता बने जिन्होंने विदेश यात्रओं में भारतीय मूल के लोगों को एकजुट करके न सिर्फ वहां की राजनीति में भारतीयों का और अपना महत्व बनाया, बल्कि उस राजनीतिक पूंजी को भारतीय राजनीति में भी अपना कद बढ़ाने के लिए इस्तेमाल करते रहे।

 यह काम बिहार चुनाव के नतीजे आने के बाद भी बंद नहीं हुआ है।

, लोकसभा चुनाव के बाद कई लोगों को लगता था कि मोदी की जीत से कई चीजें सदा के लिए पलट गई हैं।

 पर अभी भी अपने यहां की राजनीति न तो दो ध्रुवीय हुई है, न यहां अमेरिका-यूरोप की तरह दो व्यक्तित्वों की टकराहट जैसी स्थिति बन पाई है।

 लाख साधन बढ़े हों या मैनेजर और पेडवर्कर आ गए हों, लेकिन अभी भी चुनाव दो गठबंधनों के बीच ही हुआ है और हार-जीत के बावजूद राजग और संप्रग का वजूद है।

, मोदी द्वारा पिछले लोकसभा चुनाव और उसके बाद हुए विधानसभाओं के चुनाव किसी भावनात्मक मुद्दे या जाति-धर्म के सामान्य समीकरणों से ऊपर होकर चुनाव लड़ना और ज्यादा प्रबल जनादेश पा लेना निश्चित रूप से महत्वपूर्ण चीज थी।

 शायद यह आइडेंटिटी पॉलिटिक्स की जगह गवर्नेस की राजनीति की वापसी भी थी।

 और यह जादू कब तक कायम रहता है, इस पर सबकी नजर थी।

 मोदी इसी तरह देश भर के विभिन्न इलाकों, भागों, सामाजिक समूहों की आशाओं-आकांक्षाओं को पूरा करते रहेंगे, यह संभव नहीं लगता था।

 लगता है कि बिहार चुनाव के बाद गुजरात स्थानीय निकाय चुनाव ने यह संकेत दे दिया है कि मोदी कोर्स करेक्शन करें, अपना कामकाज सुधारें या जाएं।

 आज भी आधा मुल्क भाजपा और मोदी के प्रभाव से बाहर है।

 मोदी ने अंदर से बदलाव करके प्रभाव बढ़ाने की जगह रंग-रोगन, साधन, प्रबंध कौशल और ऊंची-ऊंची हवाई बातों से अपना रंग गहरा करने का प्रयास किया, जिस पर बिहारी लोगों का निर्णायक जवाब आ गया।

 और बिहार जो आज सोचता-करता है वही देश कल करता है।

 मोदीजी वक्त बहुत कम है।

,  ।

सौजन्य :-दैनिक जागरण , 7.12.2015 ,अरविन्द मोहन (लेखक वरिष्ठ स्तंभकार और दिल्ली विवि में गेस्ट लेक्चरर हैं),  ,  ।

