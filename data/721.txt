हम कड़ा जवाब देंगे पर हमले भी हो सकते हैं (दैनिक भास्कर)।

कुछ हफ्तों पहले हमने यहां हाइब्रिड वॉर की चर्चा की थी।

 उसे याद करें तो यह लेख पढ़ना आसान और असरदार हो जाएगा।

 संक्षेप में बता दूं कि दुनिया के ज्यादातर आधुनिक युद्ध अब परम्परागत हथियारों व रणनीति तथा बलपूर्वक भौगोलिक क्षेत्र के कब्जे पर अाधारित नहीं होते।

 आज विभिन्न राष्ट्र कई किस्म के साधनों का इस्तेमाल करते हैं।

आतंकवाद, राजनीतिक दांव-पेच, विचारधारा, मनोवैज्ञानिक कार्रवाई, मिथ्या प्रचार, साइबर टेक्नोलॉजी, वित्तीय नेटवर्क, मीडिया और न जाने कितने तरीकों का इस्तेमाल ‘दीर्घकालीन युद्ध’ लड़ने में आजमाए जाते हैं।

 ऐसा युद्ध लड़ने की क्षमता अत्यधिक होती है और उसका नतीजा मिलने में एक-दो पीढ़ी से अधिक समय का इंतजार करना पड़ता है।

नगरोटा इस हाइब्रिड वॉर के ग्राफ पर एक और निशान है।

 पाकिस्तानी फौज ने भारत के सर्जिकल स्ट्राइक को दिमाग की उपज बताकर खारिज कर दिया, लेकिन आतंकी गुटों और पाक फौज द्वारा नियंत्रण रेखा (एलओसी) और जम्मू-कश्मीर के भीतरी क्षेत्रों में जैसी करतूतें जारी रखी हैं, वे बताती हैं कि पाक सर्जिकल स्ट्राइक का जवाब किस तरह देगा।

 इस स्ट्राइक ने पाकिस्तानी फौज के अहंकार को चोट पहुंचाई है।

 इसने घाटी में, एलओसी, जम्मू से लगी अंतरराष्ट्रीय सीमा में उत्तरोत्तर कार्रवाई बढ़ाई तथा परिणति जनरल राहील शरीफ की विदाई के साथ नगरोटा में हुई।

 जिस दिन पाक फौज के नए प्रमुख जनरल कमर बाजवा ने पदभार लिया उस दिन उनके पूर्ववर्ती शरीफ ने नगरोटा में हमला करवा के उन्हें आतंकी हमलों की नीति को जारी रखने पर मजबूर कर दिया।

 शरीफ व्यक्तिगत कारणों से भारत विरोधी हैं।

 1965 के युद्ध में उनके चाचा और 1971 के युद्ध में बड़े भाई भारतीय सेना के हाथों मारे गए थे।

यदि हाइब्रिड वॉर को ठीक से समझें तो नगरोटा हमला हमारी चिंता का कारण तो होगा पर कोई अचरज नहीं होगा, क्योंकि ऐसे युद्ध में कोई अग्रिम, दाएं-बाएं अथवा पिछले मोर्चे नहीं होते।

 पूरा भौगोलिक क्षेत्र खुला होता है।

 लक्ष्य सिर्फ सैनिक व उनकी रक्षा प्रणाली ही नहीं होते बल्कि नागरिक ठिकाने और खासौतर पर वे सैन्य ठिकाने होते हैं जहां सैनिक विश्राम करते हैं, ट्रेनिंग लेते हैं या वहां से उनका प्रशासन चलता है।

 सैनिकों के परिवारों, सैन्य स्कूलों और मनोरंजन की जगहों को निशाना बनाकर आतंकी गुटों व उनके आकाओं का बढ़ने वाला मनोबल ही इस रणनीति का लक्ष्य है।

 ऐसे में निशाना बनने वाली फौज को भीतर झांककर देखना पड़ता है और निश्चित ही उस पर अक्षमता, सतर्कता में लापरवाही और सुरक्षा मानकों के उल्लंघन का आरोप लगाने वाली उंगलियां उठती हैं।

 इससे उस राष्ट्र और उसके समाज में अनबन पैदा हो जाती है, जो हाइब्रिड वॉर के प्रायोजकों के लिए नैतिक जीत मानी जाती है।

 नगरोटा के बाद यही हो रहा है।

 अपने ही ठिकानों की रक्षा करने की सेना की कुशलता पर सवाल उठाए जा रहे हैं।

 भारत के भीतर कथित बौद्धिक समुदाय द्वारा गलत आलोचना हाइब्रिड वॉर और इसके साथ आने वाली चुनौतियों की उनकी समझ का स्तर जाहिर करती है।

 यह बहुत लंबा युद्ध है और इसमें भारत के लिए ‘काफी कुछ विजय’ है, लेकिन ‘कुछ झटके’ भी हैं।

 फिर भी भारतीय सुरक्षा के योजनाकार व नेतृत्व कभी-कभी भूतकाल की घटनाएं भूल जाते हैं।

 हम पर 1999 में आत्मघाती फिदायीन हमला हुआ था।

 वह दौर 2006 तक चला।

 हमले भीतरी इलाकों में अपनी सुरक्षा बढ़ाई, लेकिन उसे और बढ़ाने के लिए कुछ नहीं किया।

 हमारा ध्यान अग्रिम मोर्चे पर ही लगा है।

 ज्यादातर मूलभूत ढांचा और ट्रेनिंग सहित उपकरणों का जोर एलओसी पर ही है।

 हमें यह ध्यान रखना है कि असली युद्ध में जम्मू, उधमपुर, नगरोटा जोन में सारी मोर्चाबंदी से सैनिक हटा लिए जाएंगे और केवल पिछले मोर्चे के तत्व वहां मौजूद रहेंगे।

 उन्हें वहां आवश्यक सुरक्षा ढांचे की जरूरत है ताकि वहां छोटे दलों और अन्य सुरक्षा तत्वों से इलाके की सुरक्षा सुनिश्चित की जा सके।

 मीडिया में और उसके कारण लोगों में सर्जिकल स्ट्राइक के औचित्य व असर पर सवाल उठाने की प्रवृत्ति बढ़ती जा रही है।

 दुर्भाग्य से इसे लेकर जो हाइप हुआ उसके कारण ऐसी धारणा बनी जैसे इसके बाद पाकिस्तान प्रायोजित आतंकियों के हमले कराने से बाज आएगा।

 सर्जिकल स्ट्राइक का सीमित उद्‌देश्य था।

 वह पाक को हमले करने से रोकने का काम करेगा ऐसा सोचा भी नहीं गया था।

 वह इतना घातक नहीं था कि पाकिस्तान के विकल्प ही खत्म हो जाएं।

 हममें से जो लोग इन मुद्‌दों का रणनीतिक पक्ष समझते हैं, उन्हें यह समझाने की जहमत उठानी चाहिए थी कि इससे क्या हासिल हुआ है।

, सर्जिकल स्ट्राइक रणनीतिक संदेश था कि लक्ष्मण रेखा पार कर ली गई है और हम भी मनमर्जी की प्रतिक्रिया दे सकते हैं और इससे ज्यादा भी कुछ हो सकता है।

 रणनीतिक संदेश पहुंचाने में और हमले करने से परहेज पर मजबूर करने में फर्क है।

 इसके लिए कहीं ज्यादा वजन डालना पड़ता है, जबकि रणनीतिक संदेश में पूरी क्षमता की केवल झलक ही दिखाई जाती है।

 पाकिस्तान ने इस संदेश की उपेक्षा करना तय किया है, जो अपेक्षित ही था।

 पाकिस्तान चालीस साल पहले बनाई और 27 साल से अंजाम दी जा रही रणनीति सिर्फ रणनीतिक संदेश से ही नहीं छोड़ देगा।

 क्या इसका मतलब यह है कि हमारा अगला जवाब इससे कहीं अधिक कठोर होना चाहिए।

 इसमें कई विकल्प हैं, जो आवश्यक रूप से सैन्य विकल्प नहीं हैं।

 यहीं पर आकर योजनाकारों के लिए हाइब्रिड अभियानों की समझ महत्वपूर्ण हो जाती है।

 बेशक, भारतीय योजनाकार इन सब पर विचार करेंगे और निश्चित समय -सीमा में जवाब भी देंगे।

 यह उसी तरह का संदेश होगा, जिसका भारतीय डीजीएमओ ने उड़ी अटैक के बाद खुलासा किया था।

आखिरी बात, लोगों को ऐसे नुकसानों से विचलित नहीं होना चाहिए, जो ऐसे छद्‌म युद्ध में होते रहेंगे।

 इसे अपनी चिंता जरूर जाहिर करनी चाहिए, जो अपने आप में पाक फौज, कट्‌टरपंथियों व आतंकी गुटों जिसे ‘डीप स्टेट’ कहते हैं, के लिए संदेश होगा।

 सबसे महत्वपूर्ण है हमारे खिलाफ जारी इस लंबे और दुष्टतापूर्ण छ‌द्‌म युद्ध का दृढ़ता से सामना करना।

 भारत अपने सारे संसाधनों व इच्छाशक्ति के साथ पलटवार करेगा।

 यह करने में उसे अपने लोगों के पूरे समर्थन की जरूरत होगी।

(ये लेखक के अपने विचार हैं)।

सैयद अता हसनैन।

लेफ्टि.जन (रिटायर्ड), कश्मीर में सेना की 15वीं को के पूर्व कमांडर।

@., – सैयद अता हसनैन।

सौजन्य- दैनिक भास्कर, 03-12-2016।

