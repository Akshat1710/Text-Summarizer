सबका हित डिजिटल लेन-देन में (दैनिक जागरण)।

आठ नवंबर, 2016 की शाम को प्रधानमंत्री नरेंद्र मोदी ने देश को सूचित किया कि मध्यरात्रि से 500 और 1000 के नोट लीगल टेंडर नहीं रह जाएंगे और 30 दिसंबर के बाद ये नोट रद्दी हो जाएंगे।

 इस घोषणा से भूचाल आ गया और लोग तमाम तरीके निकाल कर नोटों को बैंकों में पहुंचाने लगे।

 यह कटु सत्य है कि लोगों की आदत टैक्स देने की उतनी नहीं है और सरकार की कमियां गिनाने की ज्यादा है।

 आम चर्चा यह रहती है कि हमारे यहां टैक्स दर ज्यादा है, लेकिन अमेरिका, जापान, जर्मनी आदि देशों से यदि तुलना की जाए तो हमारे यहां टैक्स दर अभी भी कम है।

 टैक्स की दर फ्रांस में 45 प्रतिशत, नॉर्वे में 55 प्रतिशत, जापान में 40 प्रतिशत, अमेरिका में 39.6 प्रतिशत और जर्मनी में 45 प्रतिशत है।

 इनकी तुलना में भारत में टैक्स दर काफी कम है।

 अगर इसे और भी कम कर दिया जाए तो जरूरी नहीं कि सभी ईमानदारी से टैक्स भरे हीं।

 जहां तक व्यक्तिगत टैक्स देने की बात है तो हमारे यहां कुल जनसंख्या में केवल एक प्रतिशत लोग ही हैं जो टैक्स देते हैं।

 इस आधार को बढ़ाना चाहिए।

 यह भी सच्चाई है कि कुछ लोग जो टैक्स देते हैं उन्हें ही बार-बार तंग किया जाता है।

 भारत का टैक्स का योगदान कुल घरेलू सकल उत्पाद (जीडीपी) का 17.2 प्रतिशत है, जो विकसित देशों की तुलना में कम है।

 हम तमाम देशों की टैक्स नीति को बिना जाने अपनी सरकार की आलोचना करते रहते हैं।

 अक्सर कुछ लोग इंस्पेक्टर राज का बड़ा हौव्वा खड़ा कर देते हैं।

 हालांकि कुछ ऐसे अधिकारी हैं जो भ्रष्ट हैं और लोगों को परेशान भी करते हैं, लेकिन यह ध्यान रहे कि अगर दूसरे देशों में लोग टैक्स चोरी करते पकडे़ जाते हैं तो उन्हें जेल की हवा खानी पड़ती है।

 भारत में एक भी बड़ा आदमी कम से कम आयकर चोरी में जेल नहीं भेजा गया होगा, लेकिन अमेरिका में भ्रष्टाचार के मामलों में हजारों लोग जेल में पड़े हुए हैं।

 हालांकि हमारे यहां भी आयकर अधिनियम की धारा 276-सी में जेल भेजने का प्रावधान है, लेकिन अपवाद को छोड़ कर ऐसी सजा शायद ही मिलती हो।

 यह सच है कि जो लोग ईमानदारी से टैक्स देते हैं उनकी सफेद पूंजी खड़ी हो जाती है जिससे व्यापार बढ़ता है।

 साथ ही ऐसे लोगों को अपने मजदूरों और कर्मचारियों को नंबर एक में भुगतान करने में सहूलियत होती है।

 यह सही है कि आठ नवंबर के बाद नकदी की कमी आई है और इसका प्रतिकूल असर यह पड़ा है कि तमाम मजदूरों एवं कर्मचारियों को रोजगार विहीन होना पड़ा है।

 नकदी भुगतान से शोषण भी भयंकर हो रहा है।

 कुछ समय पहले दिल्ली डेवेलपमेंट अथॉरिटी के मजदूरों से जुड़ी ऐसी ही एक समस्या प्रकाश में आई थी।

 समाधान के तौर पर इन मजदूरों को डिजिटल भुगतान कराया गया।

 इससे ठेकेदार तिलमिलाए जरूर, लेकिन मजदूरों का शोषण रोका जा सका।

 आज जो देश आगे बढ़ रहे हैं वे यथासंभव नकदी भुगतान से बच रह हैं और डिजिटल व्यवस्था को अपना रहे हैं।

 भारतीय जब विदेश की सैर पर जाते हैं तो उनकी जेब पर चोरों की नजर ज्यादा रहती है।

 इटली जैसे देश जहां पर पॉकेटमारी ज्यादा है वहां तो ऐसी हालत हो गई है कि पासपोर्ट को भी पेट से चिपका कर चलना पड़ता है।

 वहां के स्थानीय लोगों को पता है कि भारतीय लेन-देन नकदी में ज्यादा करते हैं और प्लास्टिक मनी का इस्तेमाल कम।

 इसीलिए उनके साथ अधिक छीनाझपटी होती है।

 हमारे यहां डिजिटल लेन-देन के लिए अभी बुनियादी ढांचा जरूर कमजोर है, लेकिन कोशिश की जाए तो क्या नहीं संभव है।

 कभी-कभी मजबूरी में इंसान अधिक प्रयास करता है, जैसे कि इस समय हो रहा है।

 जब मोबाइल बाजार में आए ही थे तो कुछ कंपनियों ने रेहड़ी-पटरी वालों तक को बेचने का दावा किया तो लोग हंसा करते थे कि क्या यह संभव है।

 आज रिक्शा चालक और मजदूर धड़ल्ले से मोबाइल का इस्तेमाल कर रहे हैं।

 उनके पास समय की प्रचुरता है, इसलिए मोबाइल के कुछ ऐसे फीचर को वे जानते हैं जो तमाम पढ़े-लिखे लोग भी नहीं जान पाते हैं।

 आवश्यकता और मजबूरी, आविष्कार और खोज के जनक हैं।

 ई-वॉलेट सेवा जैसे ऑक्सीजन, पेटीएम और मोबिक्विक आदि का इस्तेमाल आठ नवंबर के बाद 17 लाख से बढ़कर 65 लाख हो चुका है।

 डेबिट कार्ड का इस्तेमाल भी बहुत तेजी से बढ़ा है।

 रूपे कार्ड्स (ई-कॉमर्स और प्वाइंट ऑफ सेल) के इस्तेमाल में तो ई-वॉलेट से भी अधिक तेजी आई है।

 यूपीआइ और यूएसएसडी माध्यम से भी भुगतान को बढ़ावा मिलना चाहिए, ताकि हम तेजी एक लेसकैश व्यवस्था की ओर बढ़ सकें।

 आठ नवंबर को तीन लाख 85 हजार लोग ही इसका इस्तेमाल करते थे, जो अब बढ़कर 16 लाख से अधिक हो गए हैं।

 अर्थात इसमें 300 प्रतिशत से अधिक की बढ़ोतरी हुई है।

 उम्मीद है कि वित्तमंत्री अरुण जेटली की इस घोषणा के बाद कि 2000 रुपये तक के ऑनलाइन लेन-देन पर कोई भी ट्रांजैक्शन सर चार्ज नहीं लगेगा, डिजिटल लेन-देन में और इजाफा होगा।

 अगर नोटबंदी के बाद 50 प्रतिशत से भी अधिक लेन-देन डिजिटल हो जाता है तो भी सरकार के राजस्व में बड़ी बढ़ोतरी दर्ज होगी।

 आज कोई भी ऐसा वर्ग नहीं है जो सरकार से कुछ उम्मीद न रखता हो।

 उद्योगपति और व्यापारी को टैक्स में छूट और व्यापार करने में तमाम अन्य सुविधाएं चाहिए तो किसानों को सस्ती बीज और खाद।

 कल्याणकारी योजनाएं तभी अधिक लागू हो सकती हैं जब सरकार की आमदनी बढे़।

 दलितों की लगातार मांग रहती है कि उनके लिए बजट में राशि का आवंटन उनकी आबादी के अनुपात के अनुसार होना चाहिए।

 आदिवासी समाज भी चाहता है कि जनजाति उप-योजना के तहत उसे अपने संपूर्ण विकास के लिए पैसा मिले।

 वजीफा, छात्रावास निर्माण, अच्छे स्कूल तभी उपलब्ध हो सकते हैं जब सरकार की आमदनी बढ़े।

 इसलिए डिजिटल लेन-देन न केवल आम लोगों के हित में हैं, बल्कि मजदूर, दलित और आदिवासी के लिए यह कहीं अधिक लाभदायक है।

 यह समझने की जरूरत है कि आय में बढ़ोतरी के बिना सरकार जनता की आकांक्षाओं को पूरा नहीं कर सकती।

  लेखक उदित राज, राजस्व सेवा के पूर्व अधिकारी एवं भाजपा सांसद हैं , सौजन्य – दैनिक जागरण।

