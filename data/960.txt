अब तक नहीं मिला रोहित वेमुला के सवाल का जवाब (हिन्दुस्तान)।

रोहित वेमुला की मौत को आज एक साल पूरा हो रहा है।

 सवाल अब भी वही है कि रोहित वेमुला ने ऐसा क्यों किया।

 जवाब अभी मिला नहीं और न जाने कब तक इंतजार करना पड़ेगा।

 हैदराबाद यूनिवर्सिटी में 16 जनवरी 2015 को वेमुला ने आत्महत्या करते समय एक लंबा नोट छोड़ा था और तमाम प्रश्न किए थे।

 बाबा साहब अंबेडकर की तस्वीर लिए वेमुला का चित्र तेजी से घर-घर पहुंचने लगा।

 उस चित्र ने एक सवाल का जवाब तो दे दिया कि पढ़ा-लिखा दलित अंबेडकरवादी ही बनता है।

 वेमुला पहले वामपंथी था, बाद में अंबेडकरवादी बना था।

 आज जब उसकी बरसी है, तो भाजपा को फिर से घेरने की शुरुआत होगी।

, लेकिन संसद में नियम-193 के तहत इस संदर्भ में बहस हो चुकी है।

 बहस की शुरुआत में मैंने विपक्ष से अनुरोध किया था कि दलित हत्या, उत्पीड़न, बलात्कार व गरीबी को आंकड़ों की भेंट न चढ़ाया जाए।

 कभी-कभी हम इतने अबोध बन जाते हैं कि कुछ दशकों के इतिहास को जैसे जानते ही नहीं।

 सदियों से जाति-व्यवस्था के तहत अन्याय होता आ रहा है और अब भी जारी है।

 इसलिए सत्ता पक्ष को हत्या का कारण मान लेना प्रश्न का जवाब लेने की बजाय उसे उलझाना ही होगा।

 उस विश्वविद्यालय के प्रांगण में आत्महत्या का यह नौवां मामला है और ज्यादातर उस समय हुए हैं, जब केंद्र में भारतीय जनता पार्टी की सरकार नहीं थी।

 अभी तक ईमानदारी से कारण ढूंढ़ने पर चर्चा संसद में नहीं हुई है और निकट भविष्य में भी होने की संभावना नहीं के समान है।

 इसके लिए किसी पार्टी विशेष को जिम्मेदार ठहराना समस्या की जड़ में जाने से ध्यान बंटाने जैसा ही होगा।

, जब हम स्वतंत्र हुए, तो जनतांत्रिक शासन प्रणाली अपनाई।

 जनतंत्र का जन्म यूरोप में हुआ और वहीं पर यह जवान भी हुआ।

 वहां की समस्याएं भिन्न हैं।

 उन्होंने अपने अनुसार राज्य के चरित्र को कल्याणकारी बनाया अर्थात रोटी, कपडा, मकान, शिक्षा, रोजगार और स्वास्थ्य इत्यादि।

 उनके यहां सामाजिक भेदभाव नहीं था, इसलिए वहां के राज्य लोगों के हित में काम कर सके।

 हमारे यहां जाति और लिंग भेद जड़ में है, जिसे संबोधित करने की जिम्मेदारी राज्य को लेनी चाहिए थी, लेकिन ऐसा नहीं हुआ।

 न जाने किसके ऊपर यह जिम्मेदारी सौंपी गई, यह महत्वपूर्ण है।

 अब भी कोई जिम्मेदारी लेने को तैयार नहीं है।

 यह चुनौती सरकारें भी स्वीकार कर सकती हैं, पर ऐसा असंभव ही लगता है।

 चुनावों में मत पड़ने तक जाति की भूमिका अहम रहती है और शासन-प्रशासन इससे ज्यादा ऊपर उठकर किया नहीं जाता।

 जरूरी है कि सरकार नहीं, तो शिक्षा-व्यवस्था या सिविल सोसाइटी इस चुनौती को स्वीकार करे।

 फिलहाल किसी में यह क्षमता नहीं दिखती।

, ज्यादातर अगड़ों के घर-घर की यही कहानी है कि आरक्षण वाले अयोग्य होते हैं और इसकी वजह से उनके बच्चे नौकरी पाने से वंचित हो रहे हैं।

 यह पूर्वाग्रह शिक्षण संस्थाओं में भी काम करता रहता है।

 मेडिकल और इंजीनियरिंग, यहां तक कि संघ लोक सेवा आयोग में भी दलित-आदिवासी व पिछड़े छात्रों के साथ भेदभाव देखा जाता है।

 जो लोग सोचते हैं कि आरक्षण से हानि होती है, उन्हें यह जानना होगा कि यह देश को जोड़ने व उसकी उन्नति के लिए सबसे ताकतवर कड़ी है।

, एक समय था, जब बाहरी आक्रमणकारी आसानी से भारत पर विजय प्राप्त कर लेते थे, तो क्या हम समझें कि हमारे बाजुओं में ताकत नहीं थी या दिमाग उनसे कम था।

 हमलावर आएं या जाएं, नाई को तो बाल काटना था, लोहार को लोहारी करनी थी, धोबी का कपड़ा, पासी को सब्जी इत्यादि का काम ही करना था।

 इस तरह लोग जातियों में बंटे रहे और सोच वहीं तक सीमित रही।

 आजादी के बाद ये बंधन कमजोर हुए हैं।

 आरक्षण से थोड़ा-बहुत सबको शासन-प्रशासन में भागीदारी मिली और भारतीय होने की सोच पैदा होने लगी।

 जो लोग सोचते हैं कि इससे उत्पादन क्षमता व दक्षता पर प्रतिकूल असर पड़ेगा, उन्हें अपने अंदर झांकना होगा।

 इतनी बड़ी आबादी को भागीदारी नहीं दी जाएगी, तो क्रय शक्ति कहां से आएगी, जिसका सीधा संबंध उत्पादन व विकास से है।

 वेमुला ने जिस प्रश्न का उत्तर जानना चाहा था, वह इसी सामाजिक-व्यवस्था में उलझा हुआ है।

 देखते हैं कि यह कब तक सुलझता है।

(ये लेखक के अपने विचार हैं)।

– उदित राज, लोकसभा सदस्य।

सौजन्य- हिन्दुस्तान।

