घिनौना कृत्य (दैनिक जागरण)।

काफी समय बाद ही सही लेकिन गोवंश की हत्या व उनके अंगों के व्यापार का एक और मामला सामने आने से पंजाब में एक बार फिर सनसनी फैलना स्वाभाविक है।

 मोगा के भागीके गांव में छिप-छिपाकर चल रहे गायों के कत्ल और उनकी खाल व मांस के व्यापार का भंडाफोड़ होने से यह साबित हो गया है कि सरकार व कानून के डर से भी यह घिनौना कृत्य खत्म नहीं हुआ है।

 बल्कि अब इसे इस तरीके से अंजाम देने के रास्ते निकाल लिए गए हैैं जिससे कि आसानी से पकड़ में न आ सकें।

 पहले गायों की तस्करी की जाती थी अब उन्हें मारकर उनके मांस व खाल का व्यापार हो रहा है।

 मोगा पुलिस ने गुप्त सूचना के आधार पर ही ऐसा ठिकाना पकड़ा जहां डेढ़ दर्जन के आसपास गोवंश के शव मिले और करीब तीस जिंदा।

 हैरानी की बात है कि काफी समय से चल रहे इस अवैध बूचडख़ाने से पंजाब से बाहर गायों का मांस व खाल भेजी जा रही थी और गोरखधंधा किसी की पकड़ में नहीं आया।

 जाहिर है कि इस धंधे में संलिप्त लोग काफी शातिर हैैं और इस बात से भी इंकार नहीं किया जा सकता कि उनकी ऊंची पहुंच भी हो।

 बिना मजबूत नेटवर्क के दिल्ली व उत्तर प्रदेश तक गायों के अंगों की तस्करी को अंजाम देना आसान काम नहीं है।

 इससे पहले भी पंजाब में गायों की तस्करी के मामले पकड़े जाते रहे हैैं लेकिन इस अवैध कार्य में शामिल लोगों के हौसले पस्त करने में पुलिस नाकाम रही है।

 विडंबना यह भी है कि गोवंश की तस्करी की सूचना भी कई बार कुछ संगठनों के पदाधिकारियों द्वारा दी जाती रही है।

 उसके बाद कार्रवाई करना तो पुलिस की भी मजबूरी है।

 ऐसी गतिविधियों पर अंकुश लगाने के लिए तत्पर होना होगा।

 यह धार्मिक भावनाओं से जुड़ा मामला है।

 गोवंश की कद्र की जानी चाहिए।

 इसी मकसद से सरकार ने हालांकि गोशालाओं के निर्माण की योजना लागू की है लेकिन सच तो यह है कि राज्य में हर शहर व गांव में लावारिस गोवंश मिल जाएंगे।

 स्थिति का अंदाजा इसी से लगाया जा सकता है कि अकेले मोगा जिले में ही लावारिस गोवंश का आंकड़ा करीब आठ हजार है।

 हालांकि यह काफी मुश्किल कार्य है कि सभी गोवंश को गोशाला में जगह दी जाए लेकिन फिर ऐसा कोई रास्ता भी निकालना होगा कि इन्हें बूचडख़ानों तक न पहुंचाया जा सके।

 सरकार ने गोकर (सेस) लगाकर गोशालाओं के निर्माण के लिए उपाय तो निकाला है लेकिन अभी इसका परिणाम आना बाकी है।

 स्थानीय संपादकीय : पंजाब , सौजन्य – दैनिक जागरण।

