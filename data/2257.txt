उम्मीदों की बारिश (दैनिक जागरण)।

लंबे समय बाद हिमाचल में बारिश-बर्फबारी से किसानों-बागवानों के लिए मौसम ने थोड़ी राहत दी है।

 मौसम विभाग की संभावनाओं को नकारते हुए कम ही सही पर बारिश हुई है और किसानों की उम्मीदें परवान चढ़ी हैं।

 बागवानी व कृषि विशेषज्ञ इस बारिश को गेंहू की बिजाई के लिए पर्याप्त नहीं बता रहे हैं लेकिन इस बारिश ने सूखी धरा पर नमी की उम्मीद जगाई है।

 जिन लोगों ने गेहूं की बिजाई कर दी थी, उनके लिए बारिश लाभदायक रहेगी।

 जबकि बीज बीजने के लिए बारिश पर्याप्त नहीं है।

 इसके अलावा सेब व अन्य फलदार पौधों के लिए भी इस पहली बारिश व बर्फबारी से चिलिंग आवर मिले हैं।

 इससे पौधों के फूल व पत्तियों का क्रम गड़बड़ाएगा नहीं, बागवानों के लिए ये बड़ी राहत है।

 अस्पतालों में सूखी ठंड से बढ़ रहे खांसी व जुकाम इत्यादि के मामलों में भी कुछ कमी नजर आएगी।

 मौसम विभाग के तमाम अनुमानों को दरकिनार करते हुए राहत की यह बौछारें लोगों के साथ-साथ सरकार के लिए भी सुखदायी हैं।

 क्योंकि प्रदेश में इस समय सूखे जैसे हालात बन गए थे।

 कई पेयजल योजनाओं में पानी की कमी के कारण लोगों के हलक सूखने लगे थे, वहीं सिंचाई योजनाएं भी खेतों तक पहुंचने से पहले ही सूखने के कगार पर पहुंच गई थीं।

 गेहूं की फसल के लिए यह बारिश बड़ी राहत है।

 एक अनुमान के अनुसार हिमाचल में हर साल गेहूं का उत्पादन औसतन 6 लाख 50 हजार टन होता है।

 प्रदेश में औसतन 3 लाख 5 हजार हेक्टेयर जमीन पर गेहूं की बिजाई की जाती है।

 इस बार बिजाई में देरी होने से उत्पादन में कमी आएगी।

 प्रदेश के अधिकांश क्षेत्र बारिश पर ही निर्भर हैं, सिंचाई की सुविधा बहुत कम क्षेत्रों में है।

 बारिश व बर्फबारी की शुरुआत अच्छी है लेकिन किसानों के लिए नाकाफी है।

 बर्फबारी कई क्षेत्रों के लिए मुसीबत भी लेकर आई है।

 प्रदेश के ऊपरी क्षेत्रों सहित प्रदेश के जनजातीय क्षेत्रों में पहली बर्फबारी से करीब 20 से अधिक बस रूट बाधित हो गए हैं, जबकि 25 से अधिक बसें समय पर अपने गंतव्य की ओर नहीं जा पाईं।

 शुरुआत में ही ऐसी स्थिति उत्पन्न हुई है तो अधिक बर्फबारी में इन क्षेत्रों की मुसीबतों की कल्पना भी नहीं की जा सकती है।

 सरकार व प्रशासन को इन क्षेत्रों में अभी से व्यवस्था दुरुस्त करनी चाहिए।

 यहां अनाज के साथ-साथ जीवनरक्षक दवाओं इत्यादि का माकूल प्रबंध करना चाहिए ताकि किसी भी अप्रिय स्थिति से निपटने में तुरंत सहायता मिल सके।

 बर्फबारी का सुखद पहलू यह रहा है कि पर्यटन स्थलों पर रौनक बढ़ गई है।

 पर्यटन व्यवसाय से जुड़े लोगों के चेहरे पर रौनक आ गई है।

 लंबे समय बाद बरसे मेघ हर किसी के चेहरे पर मुस्कान लेकर आए हैं।

 उम्मीद की जानी चाहिए उम्मीदों की बारिश से खेतों से सूखे का संकट दूर होगा और प्रदेश की खुशहाली बढ़ेगी।

(स्थानीय संपादकीय : हिमाचल प्रदेश), सौजन्य- दैनिक जागरण।

