जांच पर आंच (हिंदुस्तान : Editorial)।

हम लोग मानते हैं कि आधुनिक चिकित्सा एक विज्ञान है और उसमें हर बात तर्क और प्रयोगों की कसौटी पर आजमाई हुई है।

 हम यह भी मानते हैं कि जो प्रतिष्ठित चिकित्सा संस्थान हैं, वे अगर कुछ कहते हैं, तो वह पत्थर की लकीर होता है।

 यह मोटे तौर पर सच भी है, लेकिन डॉक्टर भी इंसान होते हैं और संस्थाएं, संस्थाएं होती हैं।

 उनके भी अपने विश्वास होते हैं और मान्यताएं होती हैं और वे मान्यताएं हमेशा विज्ञान की कसौटी पर खरी उतरती हों, ऐसा नहीं है।

 अमेरिकन कैंसर सोसायटी (एसीएस) एक बहुत पुरानी संस्था है।

 इसकी स्थापना सन 1913 में हुई थी।

 यह संस्था कैंसर के बारे में जो भी दिशा-निर्देश देती है, उन्हें दुनिया भर में ध्यान से सुना जाता है।

 अमेरिका के अलावा, बाकी दुनिया में भी इसके बताए नियम माने जाते हैं।

 कैंसर से लड़ने और मरीजों की जिंदगी बचाने में इस संस्था का योगदान असाधारण है।

 लगभग अपनी शुरुआत से ही एसीएस का एक सिद्धांत रहा है कि कैंसर की पहचान जितनी जल्दी होगी, उतना सफल इलाज होना संभव होगा।

 तमाम किस्म के कैंसर, खासकर स्तन कैंसर की जांच के लिए एसीएस ने मुहिम चलाई और दुनिया भर में इसका अनुसरण किया गया।

 लेकिन पिछले कुछ दशकों से अनुभव और आंकड़े बताते हैं कि यह धारणा सही नहीं है।

, पिछले हफ्ते एसीएस ने अपने नए दिशा-निर्देश जारी किए।

 अब उनका कहना है कि महिलाओं के स्तन कैंसर के लिए वार्षिक जांच 40 नहीं, बल्कि 45 की उम्र में शुरू की जानी चाहिए और 54 साल की उम्र के बाद जांच ज्यादा अंतराल से करानी चाहिए।

 सामान्य समझ से यह लगता है कि पुराने दिशा-निर्देश ठीक थे, लेकिन अब हमारी जानकारी यह बताती है कि जल्दी जांच करवाने से स्तन कैंसर के निदान में कोई खास मदद नहीं मिलती और उससे नुकसान की आशंका ज्यादा है।

 मैमोग्राम करवाने से महिलाओं को एक्स-रे विकिरण का खतरा ङोलना होता है और अक्सर शुरुआती जांचों में जो छोटी-मोटी गांठें मिलती हैं, उनकी बायोप्सी कर दी जाती है।

 आज से 70-80 साल पहले एसीएस की पुरानी नीति ठीक थी।

 तब लोग कैंसर के नाम से इतना डर जाते कि डॉक्टर के पास इसलिए नहीं जाते थे कि डॉक्टर उन्हें कैंसर होने की घोषणा कर देगा।

 इस वजह से लोग तब तक इलाज नहीं शुरू करवाते थे, जब तक कैंसर लाइलाज न हो जाए।

 तब मरीजों को यह समझाना जरूरी था कि वक्त पर जांच करने से कैंसर ठीक किया जा सकता है।

 शुरुआती वर्षो में इसी रणनीति से कामयाबी भी हासिल हुई, लेकिन जब इस नीति को ज्यादा व्यापक स्तर पर नई-नई जांच के साथ लागू कर दिया गया, तो पाया गया कि इससे सफलता का प्रतिशत तो नहीं बढ़ा, लेकिन व्यर्थ का खर्च और परेशानी बढ़ गई।

 महिलाओं में गर्भाशय के कैंसर में यह नीति कारगर साबित हुई, लेकिन स्तन कैंसर के मामले में इससे कोई फायदा नहीं हुआ।

, करीब 40 साल पहले ऐसा प्रमाण मिलना शुरू हुआ कि एक उम्र से पहले जल्दी-जल्दी जांच करवाने से कैंसर की रोकथाम में कोई मदद नहीं मिलती।

 लेकिन एसीएस अपनी नीति बदलने को तैयार नहीं हुई।

 इसकी वजह यही थी कि अपने पुराने विश्वास को बदलना आसान नहीं होता और डॉक्टर भी अपनी आदतें बदलना नहीं चाहते।

 आखिरकार अब एसीएस ने अपने दिशा-निर्देश बदले हैं।

 अब स्तन कैंसर के लिए बहुत नियमित मैमोग्राम सिर्फ उन्हीं महिलाओं के लिए जरूरी बताया गया है, जिन्हें आनुवंशिक रूप से ज्यादा खतरा है।

 इसका अर्थ यह नहीं कि विज्ञान या डॉक्टरों पर विश्वास नहीं करना चाहिए, इसका अर्थ सिर्फ यह है कि विज्ञान भी गलतियां करते हुए तरक्की करता है।

सौजन्य :- हिंदुस्तान, 26.10. 2015।

