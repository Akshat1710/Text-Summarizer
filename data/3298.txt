मेले में सियासत (दैनिक जागरण)।

धर्म व राजनीति का मेल होना चाहिए या नहीं, यह चर्चा का मुद्दा है लेकिन पंजाब में यह संभव नहीं लगता।

 इस मेल में भी कोई बुराई नहीं यदि दोनों के उद्देश्यों का अतिक्रमण न हो।

 पंजाब में तो राजनीति का धर्म से गहरा नाता रहा है।

 इसका अपना महत्व भी है।

 दोनों का उद्देश्य समाज व जनता का कल्याण ही तो है।

 शायद इसी मकसद से राज्य में आयोजित होने वाले जोड़ मेलों में सियासी दलों के सम्मेलन भी शुरू हुए होंगे।

 समय के साथ माहौल इतना बदला कि अब जोड़ मेलों में इन कांफ्रेंसों का जोर व शोर ज्यादा सुनाई देता है।

 धार्मिक आयोजनों में एकत्रित होने वाली भीड़ को एक साथ संबोधित करने का सुनहरा अवसर सियासी दलों को मिल जाता है।

 नतीजा यह है कि अब जोड़ मेलों व अन्य कई धार्मिक आयोजनों पर लगने वाले मंचों से सियासी दल एक-दूसरे पर ऐसी छींटाकशी करते हैं मानो यह केवल सियासी अखाड़ा हो गया हो।

 इससे कहीं न कहीं धार्मिक आयोजनों का स्वरूप बदलने लगा है।

 पंजाब की समृद्ध सांस्कृतिक व धार्मिक पृष्ठभूमि है।

 यहां के हर आयोजन का अलग महत्व है और उसके प्रति जनमानस में अथाह आस्था है।

 सियासी कांफ्रेंसों से अपना हित साधने की विभिन्न दलों की कोशिशों से कई बार माहौल बिगड़ता भी है।

 अनावश्यक भीड़-भड़क्का भी आयोजन स्थलों पर रहने लगा है।

 इससे कई बार लोग मेलों व अन्य ऐसे आयोजनों में जाने से कतराते भी होंगे।

 जोड़ मेलों का पुरातन व धार्मिक स्वरूप बना रहे, शायद इन्हीं कारणों से श्री अकाल तख्त साहिब ने चिंता जताते हुए यह फरमान जारी किया था कि जोड़ मेलों में राजनीतिक दलों के मंच नहीं लगने चाहिए।

 यह विडंबना ही है कि इसके बावजूद सियासी मंच लगने के क्रम पर विराम नहीं लगा है।

 इसका ताजा उदाहरण है फतेहगढ़ साहिब का शहीदी जोड़ मेला।

 इस बार यहां सभी प्रमुख दलों ने न केवल अपने स्टेज सजाए बल्कि श्रद्धांजलि समारोह के साथ-साथ अपना पंथक एजेंडा भी प्रस्तुत कर आगामी विधानसभा चुनाव में वोट बटोरने के लिए पुरजोर प्रयास किया।

 हो सकता है कि सियासी दलों को इसमें कुछ गलत न लगता हो लेकिन इससे यह आपसी खींचतान व आरोपों-प्रत्यारोपों का अखाड़ा तो बन ही जाता है।

 कितना ही अच्छा हो अगर श्री अकाल तख्त साहिब के आदेशों के अनुसार जोड़ मेलों जैसे पवित्र आयोजनों को सियासत से दूर रखा जाए।

 ये आयोजन श्रद्धा, भक्ति, समर्पण व आपसी भाईचारे का संदेश देते हैं।

 इनकी गरिमा व स्वरूप को बनाए रखना चाहिए।

 यह दायित्व सभी का है।

 ऐसे कोई प्रयास नहीं होने चाहिए जिनसे माहौल खराब हो या आपसी द्वेष बढ़े।

 कितना अच्छा होगा अगर सियासी दल इन आयोजनों के महत्व को दर्शाती प्रदर्शनियां इत्यादि लगाने जैसे उपक्रम करें ताकि आने वाली पीढ़ी भी अपने समृद्ध धार्मिक इतिहास से अवगत हो सके।

 स्थानीय संपादकीय : पंजाब , सौजन्य – दैनिक जागरण।

