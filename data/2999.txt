पचास साल के संबंध ( दैनिक जागरण : Editorial)।

भारत और सिंगापुर इस वर्ष कूटनीतिक संबंधों के पचास साल मना रहे हैं।

 इन पचास वर्षो के दौरान दोनों देशों के बीच व्यापक संबंधों ने स्थिरता और समृद्धि का मार्ग प्रशस्त किया है।

 ऐसे में भारतीय प्रधानमंत्री नरेंद्र मोदी की दो दिवसीय सिंगापुर यात्र का अत्यंत महत्व है।

 इस बात की प्रबल संभावना है कि दोनों देशों के बीच संबंधों को नई दिशा और मजबूती देने के लिए प्रधानमंत्री भारत-सिंगापुर सामरिक सहयोग की घोषणा करें।

, मोदी की इस यात्र का महत्व इसलिए भी बढ़ गया है, क्योंकि इस यात्र के पहले दिन 23 नवंबर को वह प्रतिष्ठित सिंगापुर लेक्चर के मुख्य अतिथि हैं।

 समस्त दुनिया की निगाहें मोदी के भाषण पर होंगी।

 अपने इस व्याख्यान में प्रधानमंत्री का लक्ष्य जहां एक ओर दुनिया के तमाम देशों को अपनी नीतियों के प्रति आश्वस्त कर भारतीय अर्थव्यवस्था में विश्वास को कायम रखना होगा वहीं दूसरी ओर अपनी विदेश नीति के नए आयामों और प्रयासों को भी रेखांकित करना होगा।

 एक्ट ईस्ट पॉलिसी के विभिन्न पहलू, दक्षिण चीन सागर के तटीय राष्ट्रों से मजबूत होते आर्थिक, राजनीतिक और सुरक्षा संबंध, आतंकवाद, जलवायु परिवर्तन, तमाम तरह की वैश्विक चुनौतियों के बारे में चर्चा से भारत का रुख स्पष्ट होगा।

, अगस्त 2014 में हुई सहमति के तहत भारत-सिंगापुर संबंधों को सुदृढ़ करने के पांच मुख्य अवयव हैं।

 व्यापार एवं निवेश को प्रोत्साहन, कनेक्टिविटी को प्रोत्साहन, स्मार्ट सिटी, स्किल डेवलपमेंट और राज्यों के साथ संबंधों को प्रोत्साहन।

 आर्थिक सहयोग दोनों देशों के बीच प्रगाढ़ रिश्तों का एक मुख्य स्तंभ है।

 सिंगापुर आसियान के साथ भारत के व्यापार एवं निवेश में सबसे बड़ा भागीदार है।

 कुल 39.5 अरब डॉलर निवेश के साथ यह भारत में दूसरा सबसे बड़ा निवेशक है।

 सिंगापुर की कंपनियों ने बैंकिंग, औषधि, सूचना एवं तकनीक, दूरसंचार, बंदरगाह, हवाई अड्डे और अन्य आधारभूत संरचनाओं के विकास में निवेश किया है।

 हाल के वर्षो में भारतीय कंपनियों का भी सिंगापुर में निवेश बढ़ा है।

 मौजूदा समय में लगभग 6000 भारतीय कंपनियां सिंगापुर में निबंधित हैं और जून 2015 तक भारत का निवेश 37.8 अरब डॉलर था।

 वास्तव में भारत-सिंगापुर व्यापक आर्थिक सहयोग समझौते ने दोनों देशों के संबंधों को गति देने में अहम भूमिका अदा की है।

 निश्चित रूप से मोदी अपनी इस यात्र के दौरान आर्थिक जगत को विश्वास में लेते हुए भारत के आर्थिक विकास में व्यापक भागीदारी की अपील करेंगे।

, दूसरा सबसे अहम मुद्दा कनेक्टिविटी का है।

 आर्थिक गतिविधियों के विस्तार के साथ दोनों देशों में आवागमन की सुविधा को सुदृढ़ करना अत्यंत महत्वपूर्ण है।

 फिलहाल सिंगापुर भारत के बारह शहरों से वायुमार्ग से सीधे जुड़ा हुआ है।

 सरकार सामुद्रिक परिवहन को भी मजबूत करने के लिए प्रयासरत है।

 सहज एवं सुलभ परिवहन व्यापार एवं निवेश के साथ-साथ कला, संस्कृति एवं पर्यटन को प्रोत्साहित करेगा और आपसी रिश्तों को मजबूती देगा।

 मोदी की महत्वाकांक्षी योजना स्मार्ट सिटी को साकार करने में सिंगापुर एक अनुभवी और अनिवार्य सहयोगी बन सकता है।

 आंध्र प्रदेश की नई राजधानी को बनाने में सिंगापुर पहले से सहयोग कर रहा है।

 गार्डन सिटी के नाम से विख्यात सिंगापुर स्मार्ट सिटी के क्षेत्र में दुनिया में अग्रणी है।

 नि:संदेह इस क्षेत्र में सक्रिय सहयोग दोनों देशों के लिए बहुत लाभप्रद होगा।

 इसी प्रकार स्वच्छ भारत मिशन, खासकर पानी और कचरे के क्षेत्रों में प्रबंधन और शहरी विकास के क्षेत्रों में भी दोनों देशों के बीच सहयोग की असीम संभावनाएं विद्यमान हैं।

 यहां के शिक्षा जगत में भी इस विषय पर काफी दिलचस्पी है और भारत में स्वच्छता से संबंधित कई मुद्दों पर गंभीर शोध कार्य चल रहे हैं।

 दोनों देशों के बीच चौथा महत्वपूर्ण विषय कौशल विकास, व्यावसायिक शिक्षा और प्रशिक्षण से जुड़ा है।

, भारत एक युवा देश है और युवाशक्ति को आर्थिक विकास में भागीदार बनाने के लिए प्रशिक्षित श्रमिकों का होना जरूरी है।

 अभी भारत में औपचारिक कौशल प्रशिक्षण लिए हुए श्रमिकों की संख्या केवल 2.2 फीसद है।

 भारत का पड़ोसी मुल्क चीन भी इस मामले में भारत से बहुत आगे है, जिसके लगभग आधे श्रमिक प्रशिक्षित हैं।

 भारत के ग्रामीण क्षेत्रों में कौशल विकास एवं प्रशिक्षण की समस्या अत्यंत गंभीर है।

 उपयुक्त एवं सस्ते प्रशिक्षण के बिना एक नए भारत का सपना साकार नहीं हो पाएगा।

 व्यावसायिक शिक्षा और तकनीकी प्रशिक्षण के मामले में सिंगापुर अग्रणी है।

 ऐसे में मोदी की स्किल इंडिया जैसी महत्वाकांक्षी योजना में सिंगापुर एक सहज एवं महत्वपूर्ण भागीदार बन सकता है और भारतीय नौजवानों के कौशल विकास में सिंगापुर का सहयोग अत्यंत उपयोगी साबित हो सकता है।

 मोदी सरकार ने विदेश नीति में राज्य सरकारों की भागीदारी को सुनिश्चित करने की दिशा में महत्वपूर्ण कदम उठाए हैं।

 राज्यों के साथ संबंधों को प्रोत्साहित करना भारत-सिंगापुर रिश्तों की एक प्राथमिकता है।

 भारत के पूवरेत्तर राज्यों के विकास में भी सिंगापुर की बहुत रुचि है।

 मोदी सरकार द्वारा विदेश नीति का संघीकरण और राज्यों की भागीदारी को प्रोत्साहन स्वागत योग्य कदम है।

 जब भारत और सिंगापुर अपने समृद्ध संबंधों की 50वीं सालगिरह का जश्न मना रहे हैं तब यह उम्मीद की जानी चाहिए कि मोदी की यह यात्र अगले 50 वर्षो के मजबूत रिश्तों की आधारशिला रखेगी।

– राजीव रंजन ( इंस्टीट्यूट ऑफ साउथ एशियन स्टडीज, नेशनल यूनिवर्सिटी ऑफ सिंगापुर में रिसर्च एसोसिएट हैं), सौजन्य :- दैनिक जागरण  , 22.11.2015।

