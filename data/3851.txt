गांधी का राम राज्य (दैनिक जागरण)।

महापुरुषों के वचन सदियों से चर्चा और चिंतन का विषय रहे हैं।

 मान्यता है कि जीवन का निचोड़, अस्तित्व का सार व्यक्ति के अंतिम शब्दों में निहित होता है।

 गोडसे की गोलियों से आहत गांधी के प्राण हे राम कह कर छूटे।

 अंतिम सांस लेने से पहले भी गांधी ने कई बार राम का नाम जपते हुए प्राण त्यागने की बात कही थी।

 यहां तक की अपनी मृत्यु से एक दिन पहले भी गांधी ने मनु से कहा था कि यदि वे किसी लंबी बीमारी या व्याधि के कारण शैय्या पर दम तोड़ें तो मान लिया जाए कि वे महात्मा नहीं थे, लेकिन यदि कोई बम विस्फोट हो या प्रार्थना सभा में जाते हुए उन्हें कोई गोली मारे और गिरते हुए उनके मुंह पर राम का नाम हो और मारने वाले के प्रति कोई कटुता न हो तब उन्हें भगवान का दास माना जाए।

 जीवन भर आत्मबल और आत्मशुद्धि के आधार पर किए गए कार्यो द्वारा गांधी अपने राम को साधने में लगे रहे।

 गांधी के प्रखर कर्मो के ताप को ङोलना, उनके विचारों की तह तक जाना, उनके सिद्धांतों को पूर्णत: आत्मसात करना किसी आम आदमी के बस की बात नहीं, लेकिन घर वापसी और लव जिहाद के युग में यह जान लेना बहुत जरूरी है कि राम और धर्म से जुड़े गांधी के विचार किसी भी विचारधारा से ज्यादा मानवतावादी हैं।

, गांधी के दर्शन को समझने के लिए गांधी के राम को समझना बहुत जरूरी है।

 1946 में गांधी ने लिखा था कि मेरे राम, मेरी प्रार्थनाओं के राम अयोध्या के राजा दशरथ के बेटे, ऐतिहासिक राम नहीं हैं।

 वे तो अनंत और अजन्मे हैं।

 गांधी के लिए राम एक सर्वव्यापी ईश्वरीय शक्ति का स्वरूप थे।

 गांधी के अनुसार राम को केवल एक ऐतिहासिक व्यक्तित्व मानकर उनके अस्तित्व के प्रमाणों को खोजना अपनी राह से भटकने के समान था।

 अपने इसी राम के साथ एकरूपता गांधी के नैतिक जीवन का लक्ष्य था, क्योंकि उनके लिए राम नैतिक मर्यादा का स्रोत भी थे।

 राम नाम को वह अमोघ मानते थे और इसी जाप को अपने भीतर के ईश्वरत्व को पुकारने की प्रक्रिया भी।

 गांधी के राम पर हिंदू धर्म का एकाधिकार नहीं था।

 उनके राम हिंदू, मुस्लिम, सिख, ईसाई सभी के थे।

 दुख की बात यह है कि गांधी के राम की इस अवधारणा को शायद हम भूलते जा रहे हैं और राजनीतिक स्वार्थ साधने के लिए राम नाम की बीन बजा कर धर्माधता फैलाने वालों के सुर पर ताल मिला रहे हैं।

 ‘फिर से हिंद स्वराज’ नामक किताब में कनक तिवारी लिखते हैं कि गांधी ने अपने मन, वचन, कर्म सहित लेखन में जितनी बार राम और हिंदू शब्द का इस्तेमाल किया उतनी बार तो किसी ने भी नहीं किया होगा।

 गांधी ने ईश्वर-अल्लाह दोनों नामों को रघुपति राघव राजा राम के साथ जोड़ा और रामधुन को स्वतंत्रता संग्राम की टेक बना कर हिंदू-मुस्लिम एकता का प्रतीक बनाया।

, गांधी ने राम नाम को भारत की उदार और सहिष्णु परंपरा को सहेजने और देश में फैली नफरत एवं सांप्रदायिकता को मिटाने के लिए किया।

 गांधी ने राम नाम को शारीरिक, मानसिक और नैतिक व्याधियों से बचने के लिए अचूक औषधि बताया।

 गांधी ने भारत में राम राज्य स्थापित करने की बात कई बार कही और अन्य अनेक लोगों ने भी।

 राष्ट्रीय स्वयंसेवक संघ और कुछ अन्य संगठन भी रामराज्य की बात करते हैं, लेकिन उनकी परिकल्पना का राम राज्य ऐसा है जहां धार्मिक और सांस्कृतिक राष्ट्रवाद का बोलबाला हो, जहां धर्म कानून को अनुप्राणित करे, जहां नागरिक अधिकारों का बोध भी धर्म के अनुसार हो।

 गांधी जी के राम राज्य की परिकल्पना बिल्कुल अलग थी।

 राम राज्य यानी आदर्श राज्य।

 किसी एक धर्म विशेष का राज्य नहीं, बल्कि नीति और मर्यादा पर आधारित एक ऐसा राज्य जिसमें धर्म, जाति, लिंग, भाषा और क्षेत्र आदि के आधार पर भेदभाव न हो।

 हर व्यक्ति के पास राजनीतिक निर्णय प्रक्रिया में सहभागिता और अभिव्यक्ति का अधिकार हो।

 प्रेम और सद्भाव जिस राज्य की नींव हो।

 यह तो मान ही लिया जाए कि गांधी के राम राज्य में रोहित वेमुला जैसा युवा आत्महत्या करने पर मजबूर न होगा, विरोध और विसम्मति देशद्रोह न कहलाएगा और लेखकों-इतिहासकारों की सोच पर पहरा न होगा।

, 1929 में यंग इंडिया में गांधी जी ने लिखा था कि राम राज्य से मेरा अर्थ हिंदू राज्य नहीं है।

 मेरा मतलब है, ईश्वरीय राज, भगवान का राज्य।

 चाहे मेरी कल्पना के राम कभी इस धरती पर रहे हों या नहीं, राम राज्य का प्राचीन आदर्श नि:संदेह एक ऐसे सच्चे लोकतंत्र का है जहां सबसे कमजोर नागरिक भी बिना किसी लंबी और महंगी प्रक्रिया के जल्द-से-जल्द न्याय मिलने के प्रति आश्वस्त हो।

 मेरे सपनों का राम राज्य राजा और रंक को बराबर का अधिकार देगा।

 रामचरित मानस में भी राम राज्य की व्याख्या गांधी की परिभाषा से ही मेल खाती है।

 गांधी का धार्मिक बोध भी निराला था।

 उनका धर्म भी उनके राम और राम राज्य की तरह पंथनिरपेक्ष था।

 वे अपने आप को सनातनी हिंदू तो कहते थे, पर उनका हिंदुत्व वर्ण व्यवस्थाओं और धार्मिक अनुष्ठानों की कैद से आजाद था।

 उन्होंने धर्म की संभावनाओं को समानता, सद्भाव, बंधुत्व, स्वतंत्रता जैसे सामाजिक और राजनीतिक आधारों पर पुनर्परिभाषित करने की कोशिश की।

 हिंद स्वराज में उन्होंने लिखा है कि मुङो तो धर्म प्यारा है, इसलिए मुङो पहला दुख यह है कि हिंदुस्तान धर्म भ्रष्ट होता जा रहा है।

 धर्म का अर्थ मेरा यहां हिंदू, मुस्लिम या धर्म से नहीं है, लेकिन इन सब धर्मो के अंदर जो धर्म है वह हिंदुस्तान से जा रहा है।

, सत्य और अहिंसा के पथ पर अडिग रहना, परायों की पीर के प्रति संवेदनशील होना, नैतिकता और साधन-शुचिता को अपनाना, पशु बल का आत्मबल से सामना करना, अन्याय के आगे घुटने न टेकना- ये सभी गांधी के धर्म के मूल्य थे, जो कि असल में सभी धार्मिक गं्रथों का भी निचोड़ हैं।

 गांधी जी द्वारा बनाई गई सर्वधर्म प्रार्थना भी धर्म में समाहित नैतिकता, व्यापकता, सार्वभौमिकता और समानता को ही दर्शाते हैं।

,  , सौजन्य :- दैनिक जागरण ,30.01.2016,रागिनी नायक (कांग्रेस की प्रवक्ता हैं)।

