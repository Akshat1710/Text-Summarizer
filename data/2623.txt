विकास के लिए बड़ा मौका (दैनिक जागरण)।

आठ नवंबर की शाम को प्रधानमंत्री नरेंद्र मोदी की ओर से पांच सौ और एक हजार रुपये के नोट बंद करने की घोषणा ने पूरे देश को चौंका दिया था।

 इस घोषणा से काला धन एकत्र करने वाले हिल गए थे।

 करेंसी नोटों का अंबार जमा करने वाले उनके खजांची तो अचानक हुई इस घोषणा से एकदम सन्न रह गए थे।

 हर किसी को कड़वी सच्चाई को समझने में पूरे 24 घंटे का समय लग गया था।

 राजनेताओं के एक समूह ने नोटबंदी के फैसले से आम जनता को हो रही परेशानियों का हवाला देते हुए सरकार का विरोध करना शुरू कर दिया।

 यह सही भी है कि नोटबंदी का फैसला लिए जाने के एक महीने के बाद भी आम आदमी को बैंक काउंटरों और एटीएम के बाहर लाइनें लगानी पड़ रही हैं।

 अर्थशास्त्री, समाज विज्ञानी और राजनीतिक विचारक केंद्र सरकार के इस अप्रत्याशित कदम के अर्थव्यवस्था पर संभावित असर को लेकर अपने-अपने विचार व्यक्त कर रहे हैं।

मीडिया के लिए यह एक महत्वपूर्ण समय है।

 उसकी टीआरपी बढ़ रही है।

 सरकार के सबसे कठोर आलोचकों के जमीनी सर्वेक्षण भी देश के किसी हिस्से में आम आदमी के बीच से कोई प्रतिकूल प्रतिक्रिया सामने नहीं ला सके हैं।

 विपक्ष (बीजद और जदयू के नेता नीतीश कुमार को छोड़कर) केवल विचारों में एकजुट नजर आ रहा है, कार्यो में नहीं।

 विपक्ष की ओर से संसद को बाधित करने अथवा जनाक्रोश दिवस मनाने या फिर भारत बंद के आयोजन जैसे कार्यक्रम अतार्किक साबित हुए।

 अब यह केवल समय की बात है कि नोटबंदी के खिलाफ जनता का समर्थन जुटाने की विपक्षी दलों की कोशिश की निर्थकता दीवार पर साफ लिखी होगी।

नोटबंदी के फैसले के संदर्भ में अर्थशास्त्रियों की ओर से विकास दर में गिरावट की आशंका जताने, समाज विज्ञानियों द्वारा आम जनता की परेशानियों को रेखांकित करने और राजनीतिक पंडितों द्वारा प्रधानमंत्री मोदी के प्रभाव में कमी आने की बातें मीडिया में छाई हैं।

 अर्थव्यवस्था, समाज और राजनीति में इस फैसले का प्रभाव क्या होगा, यह तो भविष्य में ही पता चलेगा, लेकिन यह साहसिक और सराहनीय फैसला भारत के इतिहास में एक ऐसे कदम के रूप में दर्ज होगा जो अत्यधिक राजनीतिक जोखिम के बावजूद काले धन और भ्रष्टाचार को मिटाने के लिए उठाया गया।

 तमाम शोधों ने यह स्थापित किया है कि नकद में लेन-देन महंगा सौदा साबित होता है।

 यह उपभोक्ताओं, व्यवसाय जगत, बैंक और दूसरे संस्थानों के साथ सरकार को भी महंगा पड़ता है।

आइए ऐसे संभावित कदमों की जांच-पड़ताल कर सकते हैं जो इस फैसले के बावजूद विकास दर में तेजी ला सकते हैं और आर्थिक तंत्र के संदर्भ में दुनिया के अनुमानों को गलत साबित कर सकते हैं।

 लेकिन इसके पहले रिजर्व बैंक और केंद्र सरकार को और अधिक सक्रियता के साथ नकदी के संदर्भ में आम आदमी की समस्याओं को दूर करना होगा।

 इसके तहत लोगों को जल्दी से जल्दी उनकी मांग के अनुरूप नकदी उपलब्ध करानी होगी।

 अगर लोगों को हो रही असुविधा आगे भी बनी रहती है तो एक साहसिक और बड़ा कदम भी अगली कई तिमाही तक अर्थव्यवस्था पर बुरा असर डालता रहेगा।

 लोगों की परेशानियों को दूर करने के साथ ही सरकार को पूरी प्रशासनिक मशीनरी पैसे के इलेक्ट्रानिक लेन-देन के लाभों के प्रचार और प्रोत्साहन में लगानी होगी।

कुछ टीवी चैनलों ने दिखाया है कि चाय बेचने वाले छोटे दुकानदारों से लेकर ठेले वाले और ढाबा मालिक जैसे लोग भी नकदरहित लेन-देन के लिए तैयार हैं, लेकिन उन्हें शिक्षा, सहायता और समर्थन की जरूरत है।

 हर दुकानदार या व्यवसाय के लिए यह अनिवार्य होना चाहिए कि वह उपभोक्ताओं के लिए पीओएस (प्वाइंट ऑफ सेल्स) मशीन भुगतान के एक विकल्प के रूप में रखे।

 दुकानदारों को पैसा डिजिटली स्वीकार करने के लिए प्रोत्साहन दिया जाना चाहिए।

 किसान क्रेडिट कार्ड को एक इलेक्ट्रानिक प्लेटफार्म के रूप में अपग्रेड किया जाना चाहिए।

 मंडियों को भी यह निर्देश दिया जाना चाहिए कि इलेक्ट्रानिक पेमेंट स्वीकार करें।

 पोस्टल पेमेंट बैंक का संचालन तत्काल शुरू कर देना चाहिए।

 अबाधित इंटरनेट संपर्क उपलब्ध कराने के लिए सोलर आधारित वी-सैट को जरूरी स्थानों पर स्थापित किया जाना चाहिए।

नोटबंदी के बाद कितनी धनराशि के नोट रिजर्व बैंक में वापस नहीं आएंगे, इसे लेकर अलग-अलग अनुमान हैं।

 अनुमान पांच से तीस प्रतिशत के बीच हैं।

 मेरा अपना आकलन यह है कि करीब दो लाख करोड़ रुपये के नोट बैंकों में वापस नहीं आएंगे।

 जितनी धनराशि के नोट बैंकों में वापस नहीं आते हैं उतनी रकम रिजर्व बैंक की बैलेंस शीट से अपने आप समाप्त हो जाएगी।

 इसका नतीजा यह होगा कि यह रकम सरकार को या तो विशेष डिविडेंट के रूप में वापस मिलेगी या फिर सरकारी बांडों के रूप में।

यह रकम नेशनल इंफ्रास्ट्रक्चर डेवलपमेंट एंड इनवेस्टमेंट फंड में जमा हो जाएगी।

 इन प्राप्तियों का 90 प्रतिशत भाग बुनियादी ढांचे के निर्माण में खर्च किया जाना चाहिए खासकर सड़कों और बंदरगाहों के निर्माण में।

 शेष दस प्रतिशत रकम नेशनल इनफार्मेशन हाईवे पर खर्च की जानी चाहिए।

निजी निवेश की रफ्तार अपेक्षा के मुताबिक बढ़ नहीं पाई है।

 ऐसे में सरकारी खर्च बढ़ाकर कुछ समय के लिए विकास योजनाओं की रफ्तार दुरुस्त की जा सकती है।

 सभी को पता है कि सड़कों और बंदरगाहों के निर्माण से डेढ़ सौ तरीके के व्यवसायों को नई ऊर्जा मिलती है और बड़े पैमाने पर रोजगार उत्पन्न होते हैं।

 इसके असर से अर्थव्यवस्था के करीब पचास प्रतिशत क्षेत्रों को नया जीवन मिल जाएगा।

 क्रियान्वयन सबसे अधिक महत्वपूर्ण है।

मोदी सरकार के पास क्रियान्वयन का कौशल है।

 आलोचना को क्रियान्वयन की लय बाधित करने की इजाजत नहीं दी जानी चाहिए।

 इस पहलू पर सरकार का सबसे अधिक ध्यान होना चाहिए।

 आज वे लोग भी अपनी परेशानियों के बावजूद खुश हैं जिनके पास पैसा नहीं है या जिन्हें अमीरों ने उनके हक से वंचित कर रखा है।

 कल यानी 2019 में वंचित और गरीब आबादी नोटबंदी के साहसिक फैसले से आर्थिक रूप से लाभान्वित होने की स्थिति में सरकार को जीत का आशीर्वाद देगी।

 तमाम शोधों ने यह स्थापित किया है कि नकद में लेन-देन महंगा सौदा साबित होता है।

 लेखक जी एन वाजपेयी सेबी और एलआइसी के पूर्व चेयरमैन हैं, सौजन्य – दैनिक जागरण, 10-12-2016।

