उत्साह वाली उपलब्धि  (दैनिक जागरण)।

गणतंत्र दिवस के अवसर पर आज हम अपने लोकतंत्र का लेखाजोखा ले सकते हैं।

 हम विश्व के सबसे बड़े लोकतंत्र हैं।

 19 महीने के आपातकाल को छोड़ दें तो भारत में स्वाधीनता के बाद से अभी तक प्रजातंत्र अक्षुण्ण रहा है।

 इसके विपरीत तीसरी दुनिया के अधिकांश देशों में और खासकर हमारे पड़ोसी पाकिस्तान में जनतंत्र अभी भी जड़ नहीं जमा पाया है।

 अक्सर यह कहा जाता है कि भारत को लोकतांत्रिक, पंथनिरपेक्ष और एकसूत्र में बांधने का श्रेय ब्रिटिश साम्राज्य को जाता है।

 यदि लोकतंत्र और पंथनिरपेक्षता अंग्रेजों की विरासत है, तो पाकिस्तान इससे वंचित क्यों रहा।

 भारत इसलिए लोकतांत्रिक और पंथनिरपेक्ष नहीं है कि हमारे संविधान में ये व्यवस्थाएं निहित हैं।

 भारत का बंटवारा मजहबी जुनून में हुआ और पाकिस्तान ने खुद को इस्लामी राष्ट्र घोषित कर लिया।

 बहुत स्वाभाविक होता यदि तब भारत भी अपने आप को हिंदू राष्ट्र घोषित कर लेता, लेकिन ऐसा नहीं हुआ।

 और होना संभव भी नहीं था, क्योंकि मजहब पर आधारित राजसत्ता की अवधारणा भारत की सनातन और कालजयी संस्कृति के विपरीत है।

 हमारा पंथनिरपेक्ष और लोकतांत्रिक संविधान भारत के उस बहुलतावादी दर्शन को प्रतिबिंबित करता है, जो इस वैदिक सूक्त में है-एकं सत् विप्रा: बहुदा वदंति।

 अर्थात ईश्वर एक है और विज्ञजन उसे कई नामों से पुकारते हैं।

, अब तक भारतीय संविधान में करीब सौ संशोधन हो चुके हैं।

 इसमें 42वें संशोधन की याद स्वाभाविक है।

 देश का संविधान बनने के 26 साल बाद हुए इस संशोधन के द्वारा संविधान की प्रस्तावना में ‘सेक्युलर’ शब्द जोड़ा गया, जबकि अलग से इसे जोड़ने की कोई आवश्यकता ही नहीं थी।

 क्या इस संविधान संशोधन से पूर्व भारत पंथनिरपेक्ष नहीं था।

 पिछले कुछ समय से देश में असहिष्णुता का कोहराम मचाया जा रहा है।

 कटु सत्य तो यह है कि सेक्युलरवाद का जो ब्रांड देश में प्रचलित है उससे ज्यादा असहिष्णु चिंतन दूसरा नहीं हो सकता।

 यह स्थापित सत्य है कि भारत में जहां कहीं भी सनातन मूल्यों का क्षय हुआ, वहां बहुलतावाद और उदारवादी चिंतन के लिए कोई स्थान नहीं रहा।

, आज हम दुनिया में आर्थिक महाशक्तिके रूप में उभर रहे हैं।

 यह यात्र कठिन परिस्थितियों से गुजरी है।

 आजादी के बाद समाजवादी नीतियों के अंधानुकरण से भारत की उद्यमी और ऊर्जावान प्रतिभा कुंठित हुई।

 1991 के आते-आते भारत की अर्थव्यवस्था इतनी कमजोर हो गई कि हमें अंतरराष्ट्रीय देनदारियों को पूरा करने के लिए अपना स्वर्ण भंडार गिरवी रखना पड़ा।

 सोवियत संघ के विघटन के बाद समाजवाद का दर्शन ध्वस्त हुआ।

 भारतीय अर्थव्यवस्था में सुधार आरंभ हुए।

 प्रतिभावान लोगों के हाथ खुलने शुरू हुए।

 लोकतांत्रिक व्यवस्था के अधीन परिस्थितियां बदली हैं।

 1998 में अटलजी की सरकार ने परमाणु विस्फोट करके विश्व पटल पर भारत की उपस्थिति गौरवशाली तरीके से दर्ज कराई।

 विश्व में भारत की धमक बढ़ी है और दुनिया हमारी ओर सम्मान के साथ देख रही है।

 कम्युनिस्ट अपनी अप्रासंगिक विचारधारा को सही साबित करने के लिए प्राय: यह कुतर्क देते हैं कि भारत में अमीर और अमीर एवं गरीब और गरीब हुए हैं।

 यह एक झूठा प्रलाप है।

 साठ के दशक के राजा-महाराजाओं की जगह ऐसे लोगों ने ली है जिनके सामने उस समय दो वक्त की रोटी का संकट था।

 ऐसे बीसियों उदाहरण दिए जा सकते हैं।

 यह लोकतंत्र की सफलता का ही प्रमाण है।

, जीवंत और स्वस्थ लोकतंत्र की छाया में एक स्वतंत्र देश के रूप में 68 वर्ष की लंबी यात्र के बाद यह भी स्वीकार करना होगा कि हमारे सामने कुछ कठिन चुनौतियां हैं।

 सेक्युलरवाद के नाम पर जिस जिहादी मानसिकता को पोषित किया जा रहा है, उसका आयाम बहुत व्यापक है।

 दुनिया के अधिकांश देश उस जहर से त्रस्त हैं।

 यदि हमें अपनी पंथनिरपेक्ष व्यवस्था और बहुलतावादी संस्कृति को बचाए रखना है तो सेक्युलरवाद के इस आत्मघाती संस्करण को त्यागना होगा।

 चुनावी गणित के लिए जातिवाद को बढ़ावा दिया गया।

 अभी हाल ही में हैदराबाद विश्वविद्यालय के छात्र रोहित वेमुला की आत्महत्या को लेकर चल रही कुत्सित राजनीति उसी का अंग है।

 रोहित वेमुला ने 1993 के मुंबई बम धमाके के आरोपी याकूब मेमन की फांसी के बाद अपने साथियों के साथ उसके लिए ‘नमाजे जनाजा’ पढ़ा था।

 उसने उस्मानिया विश्वविद्यालय में आयोजित ‘बीफ पार्टी’ में सबको शामिल होने का न्यौता दिया था।

 रोहित के विचार राष्ट्रविरोधी थे या नहीं, इस बहस को दूर रख कर अभिव्यक्ति की जिस स्वतंत्रता का हौवा खड़ा किया जा रहा है उसके आधार पर तो यदि रोहित को अपनी बात कहने का हक था तो उसके विराधियों को भी अपनी राय व्यक्त करने का अधिकार था।

 इसमें रोहित के दलित होने का प्रश्न कहां खड़ा होता है।

 टकराव दो विचारधारा का था।

 एक विचारधारा उस मानस के साथ खड़ी थी, जिसने पाकिस्तान का सृजन किया।

 दूसरी विचारधारा देश की सर्वसमावेशी, बहुलतावादी संस्कृति का प्रतिनिधित्व कर रही थी।

 यदि जातिवाद की कुत्सित राजनीति के लिए हिंदुओं को खेमे में बांटने का कुप्रयास इसी तरह चलता रहा तो समाज के सर्वस्पर्शी ताने-बाने को बनाए रखना संभव नहीं होगा।

, भ्रष्टाचार एक अन्य बड़ी चुनौती है।

 बेरोजगारी चिंता का विषय है, लेकिन मैकाले-मार्क्‍स प्रेरित शिक्षा पद्धति को गले से लटकाए रखने का परिणाम यह है कि हमारे सामने ऐसे युवाओं की बड़ी फौज है, जो न केवल बेरोजगार हैं, बल्कि रोजगार योग्य ही नहीं हैं।

 इन सब चुनौतियों के बीच शुभ यह है कि हम दुनिया के सर्वाधिक युवा लोकतंत्र हैं।

 एक औसत भारतीय से पूछिए कि क्या वह पड़ोस के किसी देश, पाकिस्तान, बांग्लादेश, म्यांमार, नेपाल या चीन में बसना चाहेगा तो अधिकांश का उत्तर ना ही होगा।

 यह बहुत उत्साह वाली उपलब्धि हमने पिछले 68 सालों में प्राप्त की है।

 यह बात भी ठीक है कि हम और भी अच्छा कर सकते थे, लेकिन नई बुलंदियों को छूने की अपार संभावना युवा भारत में है।

,  ।

सौजन्य :- दैनिक जागरण ,26.01.2016,बलवीर पुंज (भाजपा के राज्यसभा सदस्य रह चुके हैं)।

