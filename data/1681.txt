बस्तियों में जंगली जानवर (दैनिक जागरण)।

हिमाचल प्रदेश में जंगली जानवरों का बस्तियों का रुख करना अब आम सी बात होकर रह गया है।

 आए दिन प्रदेश के किसी ने किसी कोने से जंगली जानवरों द्वारा लोगों पर हमला करने के मामले सामने आ रहे हैं।

 थोड़े से अंतराल में तेंदुए कई लोगों को जख्म दे चुके हैं या जान ले चुके हैं।

 कई इलाकों में तेंदुओं के कारण दहशत का माहौल है।

 लोग बच्चों को अकेले स्कूल भेजने से कतराते हैं और शाम ढलते ही घरों में कैद हो जाते हैं।

 बंदरों का आतंक इतना है कि कई स्थानों पर घरों से बाहर निकलना तक मुश्किल हो चुका है।

 तेंदुओं-बंदरों के अलावा भालू, सुअर व नीलगाय आदि लोगों पर हमले करने के साथ फसलों को तबाह कर रहे हैं।

 जंगली जानवरों के आतंक से दुखी होकर कई जगह किसानों ने खेतीबाड़ी करना छोड़ दिया है।

 चंबा जिले में भालुओं के कारण लोगों में दहशत है।

 पिछले एक साल में भालू 20 से अधिक हमले कर चुके हैं।

 इनमें एक व्यक्ति को जान से हाथ धोना पड़ा।

 एक दिन पहले ही भरमौर के निजी स्कूल में भालुऔं ने हमला बोलकर बच्ची को घायल कर दिया।

 शिमला व कुल्लू जिलों में भी अक्टूबर में भालू तीन लोगों की जान ले चुके हैं।

 कुछ दिन पहले बिलासपुर की दधोल कलां पंचायत में तेंदुआ एक व्यक्ति को मौत के घाट उतार चुका है।

 जंगली जानवरों के बार-बार हो रहे हमलों से लोगों का चिंतित होना स्वाभाविक है।

 लोग शासन-प्रशासन से गुहार लगा रहे हैं कि हमलावर जानवरों से उन्हें बचाने के लिए ठोस कदम उठाए जाएं।

 इससे वन विभाग की कार्यप्रणाली पर भी प्रश्नचिह्न् लगने लगा है।

 एक पहलू यह भी है कि जंगली जानवर बस्तियों का रुख करने के लिए मजबूर क्यों हुए हैं।

 इसके कारणों की पड़ताल कर तह तक जाने की कोशिश करें तो जिम्मेदार लोग ही निकलेंगे।

 वनों का अवैध रूप से हो रहे कटान के कारण उन्हें जंगलों में पर्याप्त आहार नहीं मिलता, इसलिए वे बस्तियों का रुख कर रहे हैं।

 अगर जंगलों में जानवरों के भोजन की व्यवस्था हो तो शायद हालात सुधरें।

 इसके लिए जरूरी है कि जंगलों में फलदार पौधे लगाए जाएं ताकि समस्या का काफी हद तक समाधान किया जा सकें।

 जंगली जानवरों के बस्तियों में आने का एक अन्य कारण जानवरों का अवैध शिकार है।

 कई लोग पैसे के लालच में जानवरों को मार रहे हैं।

 ऐसे में जान बचाने के लिए उन्हें इधर-उधर भागना पड़ता है।

 जरूरी है कि अवैध शिकारियों पर शिकंजा कसा जाए।

 यदि लोगों पर इनके हमलों पर रोक लगानी है तो जंगल का अस्तित्व बचाए रखने के उपाय करने होंगे।

 पेड़ कटान करना है तो उसकी भरपाई भी करनी होगी।

,  स्थानीय संपादकीय : हिमाचल प्रदेश , सौजन्य – दैनिक जागरण, 05-12-2016।

