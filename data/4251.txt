संपादकीय : कठघरे में रेल सुरक्षा (नई दुनिया)।

आधिकारिक तौर पर इंदौर-पटना एक्सप्रेस की दुर्घटना के कारण मालूम होने में अभी वक्त लगेगा, लेकिन तमाम संकेत यही हैं कि पटरी में गड़बड़ी के कारण ये हादसा हुआ।

 ये गड़बड़ी छोटी नहीं थी।

 चलती ट्रेन के लगभग एक दर्जन डिब्बे गिर जाएं, तो यही माना जाएगा कि पटरी गंभीर रूप से क्षतिग्रस्त थी।

 मौके पर पहुंचे रेल राज्यमंत्री मनोज सिन्हा ने आशंका जताई कि दुर्घटना रेल फ्रैक्चर के कारण हुई।

 रेल फ्रैक्चर पटरियों में पड़ने वाली सूक्ष्म दरारों को कहा जाता है।

 वजनदार ट्रेनों के गुजरने से ये दरारें बड़ी हो जाती हैं।

 विशेषज्ञों के मुताबिक ऐसा तभी हो सकता है, अगर पटरियों में दोष परीक्षण के लिए होने वाली अल्ट्रासोनिक जांच लंबे समय से ना हुई हो।

 अथवा, जांच में लापरवाही बरती गई हो।

 जानकार सहमत हैं कि दरार वाली पटरियों पर ट्रेनों का चलना खतरनाक होता है।

, रेल कर्मचारी यूनियनों का आरोप है कि बिना पटरियों के हाल पर ध्यान दिए बगैर गुजरे वर्षों में सरकारें ज्यादा और अधिक भारी ट्रेनों को चलाने का फैसला लेती चली गई हैं।

 इल्जाम यह भी है कि हाल में सुरक्षा अभ्यासों पर उचित ध्यान नहीं दिया गया है।

 अपेक्षित यह होता है कि पटरियों में हर साल बकल (क्लैप्स), रबर पैड इत्यादि समय से बदले जाएं।

 मगर इन चीजों की कमी है।

 फिर बताया जाता है कि रेल सुरक्षा से जुड़े तकरीबन 75,000 कर्मियों के पद भी खाली पड़े हैं।

 इन सबका खामियाजा रेलयात्रियों को भुगतना पड़ रहा है।

, 2014 में एनडीए सरकार सत्ता में आई, तो उसने रेलवे का पूर्ण रूपातंरण करने का लक्ष्य रखा।

 पिछले ढाई साल में रेलवे के बिजनेस मॉडल को बदलने और उसकी कारोबारी क्षमता बढ़ाने के लिए कई अहम कदम उठाए गए हैं।

 लेकिन अब यह पूछा जा रहा है कि क्या रोजमर्रा की सुरक्षा जांच तथा सुरक्षा इंतजामों को दुरुस्त करने पर भी उतना ही ध्यान दिया गया है।

 ताजा हादसे के बाद ऐसे प्रश्नों पर लोगों का ध्यान और अधिक जाएगा।

, बेशक, रेलवे की समस्या गहरी है।

 रेलवे को अतीत में सस्ती राजनीतिक जनप्रियता जुटाने का माध्यम बनाया गया।

 इस क्रम में उसके आधुनिकीकरण की उपेक्षा की गई।

 ऐसा नहीं था कि तब इसकी आवश्यकताएं स्पष्ट नहीं थीं।

 यूपीए के दौर में रेल सुरक्षा पर सुझाव देने के लिए अनिल काकोदकर समिति और रेलवे के आधुनिकरण के उपाय सुझाने के लिए सैम पित्रोदा समिति बनाई गई तो इसीलिए कि रेल सुरक्षा एवं सुविधाओं से जुड़ी समस्याएं उभर चुकी थीं।

 मगर उन समितियों की सिफारिशें अलमारियों में धूल फांकती रहीं।

 वर्तमान सरकार ने बिबेक देबरॉय कमेटी का गठन किया।

 कारोबारी मामलों में उसकी अनुशंसाओं पर उसने अमल की शुरुआत की है।

 मगर बेहतर होगा कि साथ ही पुरानी कमेटियों के सुझावों पर भी वह गौर करे।

 रेल यात्रा सुरक्षित एवं सुविधाजनक नहीं बनी, तो मुनाफा कमाकर भी यह विशाल संगठन जनमत की निगाहों में कठघरे में खड़ा नजर आएगा।

, सौजन्य – नई दुनिया, 22-11-2016।

