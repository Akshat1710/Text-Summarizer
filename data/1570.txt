जायरा ने नहीं, कला ने मांगी कट्‌टरता से माफी (दैनिक भास्कर)।

कट्‌टरता के कोहरे में पाकिस्तान ही नहीं भारत भी घिरता जा रहा है और इसका ताजा प्रमाण है ‘दंगल’ फिल्म की अभिनेत्री जायरा वसीम द्वारा फेसबुक और इंस्ट्राग्राम पर अपनी कला की बढ़ती प्रशंसा के लिए माफी मांगना।

 यह अच्छी बात है कि जम्मू-कश्मीर के पूर्व मुख्यमंत्री उमर अब्दुल्ला से लेकर आमिर खान, जावेद अख्तर और अनुपम खेर जैसी फिल्मी हस्तियों ने जायरा के पक्ष में बयान दिया है और उसे हर तरह का समर्थन देने का भरोसा दिलाया है लेकिन, 16 साल की लड़की को अच्छे काम के लिए माफी मंगवाना न तो इस्लाम के बड़प्पन का प्रतीक है और न ही कश्मीर की आज़ादी के दीवानों के।

दरअसल कश्मीर की आज़ादी का जो आंदोलन कभी अपने को सेक्यूलर और कश्मीरियत का हिमायती बताता था अब वह कट्‌टपंथी जेहनियत में कैद होता जा रहा है।

 उसे इस बात से खतरा महसूस होता है कि उसके भीतर सरकारी और गैर-सरकारी सफलता का कोई और आदर्श विकसित हो और युवा पत्थर फेंकने और बंदूक उठाने की बजाय उस दिशा में बढ़ें।

 पिछले साल जब उग्रवादी बुरहान वानी के मुठभेड़ में मारे जाने के बाद कुछ चैनलों ने कभी भारतीय सिविल सेवा टॉप करने वाले आईएएस अधिकारी शाह फैजल को रोल मॉडल बनाने की कोशिश की तो उन्होंने भी भयभीत होकर विरोध किया था।

 उनका कहना था कि भारतीय चैनल घाटी में राष्ट्रवाद को मजबूत करने की बजाय उसे कमजोर कर रहे हैं और उन लोगों को भी तनाव में डाल रहे हैं जो देश के लिए अपना दायित्व मुस्तैदी से निभाना चाहते हैं।

आतंकियों ने न तो भारत की आज़ादी की लड़ाई से और न ही दुनिया के महान संघर्षों से बड़प्पन और उदारता सीखने का प्रयास किया।

 वे जनता पर हथियार और धमकी के माध्यम से नायकत्व थोपना चाहते हैं और नारा आज़ादी का लगाते हैं।

 इसीलिए मलाला यूसुफजई से लेकर जायरा वसीम तक वे सभी प्रतीक तत्काल उनके निशाने पर आ जाते हैं, जो रचनात्मक संदेश के जरिये नारी को कुछ मुक्ति देते हैं।

 कश्मीरी समाज न तो महिलाओं की आज़ादी के विरुद्ध रहा है और न ही उनके रचनात्मक योगदान के।

 ऐसे में फेसबुक के माध्यम से कट्‌टरता फैलाने वालों को सोचना चाहिए कि वे न सिर्फ एक उदार और खुले माध्यम का दुरुपयोग कर रहे हैं बल्कि अपने समाज की परम्परा से भी गद्‌दारी कर रहे हैं।

 हमें मानवता के उदार मूल्यों और कला को भयातुर नहीं होने देना चाहिए।

, सौजन्य- दैनिक भास्कर।

