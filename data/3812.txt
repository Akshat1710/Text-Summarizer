कूटनीति का इम्तिहान  (दैनिक जागरण )।

नेपाल के दूरदराज इलाकों के गरीब लोगों को सामान्य तौर पर 1600 रुपये में मिलने वाला रसोई गैस का सिलेंडर 5000 रुपये में खरीदना पड़ रहा है।

 नेपाल के एक बड़े अधिकारी रह चुके और भारत के जाने-माने मित्र के मुताबिक काठमांडू इन दिनों सभी चीजों के संकट से जूझ रहा है।

 इसकी वजह भारत-नेपाल सीमा से सामान के प्रवेश पर भारत द्वारा लगाई गई अनौपचारिक आर्थिक रोक है।

 दशहरा नेपाल का सबसे महत्वपूर्ण पर्व है और यह सिर पर है।

 नए घटनाक्रम की छाया भारत-नेपाल रिश्तों पर पड़ रही है।

 बहुत दिन नहीं हुए जब प्रधानमंत्री नरेंद्र मोदी के नेपाल दौरे के वक्त ये संबंध नई ऊंचाइयों को छू रहे थे।

 यह अकल्पनीय नहीं है कि खफा नेपाली युवक काठमांडू और दूसरी जगहों पर दशहरे के मौके पर जलाए जाने वाले रावण के पुतलों पर भारत का नाम लिखकर फूंकेंगे।

, हमारे राजनयिकों या सुरक्षा एजेंसी के अधिकारियों को यह भ्रम दूर कर लेना चाहिए कि नेपाल हमारे दबाव में हमारी बातें मान लेगा और संविधान में तुरंत संशोधन कर देगा।

 हां, यह ठीक है कि भौगोलिक स्थिति और इतिहास के कारण नेपाल के साथ रिश्तों को लेकर चीन को वह लाभ नहीं मिल सकता जो भारत के पास है, लेकिन हम ऐसा ही करते रहे तो हम अपने पड़ोसियों को बीजिंग की लाइन स्वीकार करने पर मजबूर कर देंगे।

1भारत का अनौपचारिक आर्थिक प्रतिबंध भारतीय विदेश सचिव एस. जयशंकर के विफल दौरे के बाद शुरू हुआ है।

 संविधान की घोषणा किए जाने से कुछ घंटे पहले वह काठमांडू गए थे।

 संविधान सभा ने संविधान के पक्ष में जबर्दस्त ढंग से मतदान किया था।

 इस तरह की वोटिंग के बाद क्या किसी स्वायत्त संसद से बाहरी दबाव अपना रुख बदलने की अपेक्षा की जा सकती है।

 किसी को यह क्यों नहीं पूछना चाहिए कि हम नेपाल के राजनीतिक प्रबंधन पर प्रभाव डालने वाले लोगों को प्रभावित करने के लिए जून, 2014 से अब तक क्यों इंतजार करते रहे।

, काठमांडू के लोग कहते हैं कि पेट्रोल के लिए छह किलोमीटर तक लंबी लाइन और दवा, रसोई गैस और अन्य जरूरी चीजों की कमी ङोल रहे लोगों को 1989 की बातें याद आ रही हैं।

 सबसे बड़ी समस्या तेल टैंकरों के न चलने की है।

 आपूर्ति दुरुस्त करने के लिए भारतीय तेल निगम को अपने नेपाली समकक्ष से यह क्यों कहना पड़ा कि वह दिल्ली से संपर्क करे।

 क्या यही दोस्ताना तरीका है।

 सीमा पार से अनौपचारिक व्यापार या तस्करी फल-फूल रही है।

 भ्रष्टाचार के बल पर फलने-फूलने वालों और भारत-नेपाल रिश्तों को बेहतर करने में रुचि न रखने वाले सभी स्वार्थी तत्वों के लिए यह दुर्भाग्यपूर्ण स्थिति मुफीद है।

हमें आर्थिक पक्ष और राजनीति को अलग-अलग रखना चाहिए था।

 1989 में जितने वाहन थे, अभी नेपाल में उनकी संख्या उससे लगभग 100 गुनी ज्यादा है और इस कारण इससे होने वाली क्षति और भारत के खिलाफ गुस्सा ज्यादा होगा।

 यहां तक कि नेपाल किसी अन्य देश से जो आयात करता है वह भी भारत के मार्फत ही होता है।

 ऐसा 1989 में नहीं था।

 भारत का तर्क है कि जरूरी चीजों की आपूर्ति रोकने के संदर्भ में सरकारी तौर पर कोई आदेश नहीं दिया गया है।

 लेकिन यह सबके सामने प्रत्यक्ष तौर पर है कि अपनी सलाह नकारे जाने के बाद भारत ने उसे ठीक ढंग से नहीं लिया है।

 तराई के कुछ पराजित नेताओं को भारत का समर्थन पेचीदा है।

, संविधान सभा में तराई से 116 सदस्य थे, जिनमें से लगभग 100 ने संविधान के पक्ष में मत दिया।

 मधेशी एकसमान नहीं हैं और उनके बीच के लोगों के बहुमत ने संविधान के पक्ष में वोट किया।

 इस वक्त चल रहे आंदोलन का नेतृत्व कर रहे लोग-राजेंद्र महतो, अनिल झा, उपेंद्र यादव, महंत ठाकुर चुनाव हार गए और वे मधेशियों के बहुमत का प्रतिनिधित्व नहीं करते।

 क्या हम इन हारे हुए नेताओं के हितों को पूरा करने वाले के तौर पर देखा जाना पसंद करना चाहते हैं।

 मेरा विचार तो यह है कि हमारी एजेंसियों का यह आकलन पूरी तरह गलत है कि इन नेताओं का बिहार के मतदाताओं पर प्रभाव है।

 मोदी ऐसे लोगों की इस तरह की सलाह को नकार कर ठीक करेंगे जो अपने निहित स्वार्थ के लिए नेपाल को उबलते रहने देना चाहते हैं।

तराई में रहने वाले लगभग एक करोड़ 50 लाख नेपालियों में सिर्फ 30-32 प्रतिशत लोग मधेशी हैं।

 शेष बचे लोग पहाड़ी और जनजाति के हैं जो जीवन-यापन की खोज में तराई में आ गए हैं।

 स्वार्थपूर्ण हितों पर काम करते हुए दिल्ली ने तराई आबादी के छोटे-से हिस्से के समर्थन में आना क्यों चुना है।

 ‘एक मधेश, एक प्रदेश’ कभी नहीं बन पाएगा क्योंकि इसका मतलब इसका आकार 500×20 मील होगा जहां उच्च मधेशी जातियां बहुमत वाली डोम, मुसहर, थारू जातियों और मुसलमानों पर शासन करेंगी।

, इसमें शक नहीं कि नए संविधान में कई कमियां हैं और नेपालियों ने जिस तरह इन्हें खुद ही पहचाना है उसे देखते हुए उम्मीद है कि इन्हें दुरुस्त कर लिया जाएगा।

 पहली बात, भौगोलिक क्षेत्र नहीं, बल्कि आबादी के आधार पर निर्वाचन क्षेत्र का आकार निश्चित करना चाहिए।

 दूसरी बात, मोरांग को दूसरे नंबर के प्रदेश में शामिल किया जाना चाहिए ताकि मधेशियों के पास अधिक वोट रहें।

 तीसरी बात, छह पहाड़ी जिलों के बिना पश्चिमी नेपाल में कैलाली से नवलपरासी तक के क्षेत्र में एक अलग प्रदेश बनाने की थारूओं की मांग पर विचार की जरूरत है।

 इसी तरह नेपाली महिलाओं को दरकिनार करने वाले प्रावधान को हटाया ही जाना चाहिए।

 क्या दिल्ली को नेपाल को इन कमियों को दुरुस्त करने का मौका नहीं देना चाहिए और खुद को पर्दे के पीछे से सलाह देने वाली भूमिका तक सीमित नहीं करना चाहिए।

, नेपाल में भारत के दोस्तों को भारत की प्रतिक्रिया की कुछ बातों ने खास तौर पर उत्तेजित किया है।

 पहली, भारतीय टिप्पणीकारों का इस बात पर जोर कि उनका संविधान असमान, उच्च जाति केंद्रित और दमन करने वाला है।

 दूसरे, प्राकृतिक रूप से नागरिकों को कुछ संवैधानिक स्थितियों से बाहर करने के प्रावधान प्रतिगामी बताए गए हैं।

 इन टिप्पणियों को एक स्वायत्त देश पर अपनी इच्छा थोपने का बड़े भाई भारत का प्रयास माना गया।

 अपनी गरिमा की रक्षा करने में कोई देश छोटा नहीं है।

 जरा वियतनाम को याद कर लें।

अपने पड़ोसी के साथ संबंध इतने अधिक महत्वपूर्ण हैं कि इन्हें 19वीं शताब्दी के ज्ञान पर अब भी भरोसा करने वाले कथित सुरक्षा विश्लेषकों के भरोसे नहीं छोड़ा जा सकता।

 यह वक्त 21वीं शताब्दी का है जहां चीजें बहुत अच्छे ढंग से एक-दूसरे से जुड़ी हुई हैं।

 इसे अच्छे तरीके से समझने वाले प्रधानमंत्री मोदी को नौकरशाही और अपनी सुरक्षा एजेंसियों के विचारों को खारिज कर देना चाहिए और स्थिति बेहतर बनाने के लिए अलग तरह के प्रयास करने चाहिए।

,  , सौजन्य :-राजीव कुमार , (सेंटर फार पालिसी रिसर्च में सीनियर फेलो हैं) ,दैनिक जागरण  ,14.10.2015।

