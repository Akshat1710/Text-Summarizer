फिर नक्सली तांडव (दैनिक जागरण)।

राज्य में सक्रिय नक्सली बीच-बीच में ऐसी घटना को अंजाम दे जाते हैं, जिसे देखकर और सुनकर आम आदमी सिहर जाता है।

 नक्सली खौफ के साए से बाहर निकलते हुए लोग पुन: उसी दशा में आ जाते हैं।

 राज्य में सैकड़ों निर्माण की योजनाओं में लेवी के लिए धमक चुके इस संगठन के लोग स्थानीय सियासत में भी अपनी भागीदारी सुनिश्चित कर रहे हैं।

 यदि किसी ने उनके फरमान की अनदेखी की तो बदले की कार्रवाई वैसी ही होती है, जो सोमवार की रात लखीसराय जिले के चंपानगर गांव में हुआ।

 वहां नक्सलियों ने बुधौली बनकर पंचायत की उप मुखिया के पति को गोलियों से छलनी कर दिया।

 दर्जनभर नक्सली पहले दीवार फांदकर उसके घर में दाखिल हुए फिर उप मुखिया के पति को कब्जे में ले लिया।

 उसे पीटते हुए बाहर ले गए।

 हाथ बांधकर उसपर गोलियों की बौछार कर दी गई।

 उसकी गर्दन में इस कदर गोलियां मारी गईं कि सिर धड़ से अलग हो गया।

 नक्सलियों ने उसपर पुलिस मुखबिरी का आरोप लगाया है।

 जबकि लोगों का मानना है कि यह हत्या पंचायत चुनाव में नक्सलियों के फरमान की अनदेखी करने का परिणाम है।

 पंचायत चुनाव के दौरान नक्सलियों ने एक प्रत्याशी का समर्थन करते हुए लोगों से उसे वोट देने का फरमान जारी किया था, जिसका उप मुखिया के पति ने विरोध किया था।

 इस हत्या की घटना के दौरान पुलिस की शिथिलता देख लोग आक्रोशित हुए।

 गांव वालों के अनुसार नक्सलियों के गांव में धमकते ही पुलिस को सूचना दे दी गई थी।

 संभव था पुलिस सक्रिय हुई होती तो यह वारदात टल जाती।

 पुलिस सुबह गांव पहुंची, जिसे गांव वालों ने घुसने नहीं दिया और पुलिस विरोधी नारे लगाए।

 नक्सल प्रभावित क्षेत्रों में वाकई ऐसी नौबत आ जाती है, जब रात में सूचना के बाद भी पुलिस क्षेत्र में जाने से परहेज करती है।

 इसकी वजह है सड़क पर नक्सलियों द्वारा बम प्लांट करना, जिसकी वजह से बड़ी संख्या में अधिकारियों और जवानों को जान गंवानी पड़ी है।

 फिलहाल यह जांच का विषय है कि वाकई यह घटना पंचायत चुनाव की रंजिश का परिणाम है।

 यदि ऐसा हो तो वह कौन प्रत्याशी है, जिसका नक्सली समर्थन कर रहे थे।

 उसे अविलंब गिरफ्त में लेते हुए पूछताछ की जानी चाहिए।

 पुलिस मुखबिरी के नाम पर नक्सलियों द्वारा अब तक बड़ी संख्या में लोगों की हत्या की गई है।

 इस वारदात में शामिल नक्सलियों की गिरफ्तारी सुनिश्चित करते हुए त्वरित सजा दिलाने का प्रयास होना चाहिए।

 जितनी जल्दी हो सके इस क्षेत्र में नक्सलियों के खिलाफ कॉबिंग ऑपरेशन शुरू कर देना चाहिए।

 पुलिस का मुंहतोड़ जवाब ही नक्सलियों को रोकने का तात्कालिक उपाय है।

हाईलाइटर।

बांका के दहीवाड़ा पहाड़ पर पुलिस ने मुठभेड़ में दो लाख के इनामी नक्सली मंटू खैरा को मार गिराया।

 कई घायल हुए हैं।

 नक्सलियों का मनोबल तोडऩे के लिए इस तरह की कार्रवाइयों की सख्त जरूरत है।

 स्थानीय संपादकीय : बिहार , सौजन्य- दैनिक जागरण।

