सुस्ती या लापरवाही (दैनिक जागरण)।

कई बार कुछ बातें दिखने में तो छोटी लगती हैं लेकिन उनका असर गहरा होता है।

 समय रहते उपाय न हों तो यही समस्या इतनी बड़ी हो जाती है, जिसे काबू में पाना मुश्किल हो सकता है।

 प्रदेश की राजधानी शिमला में एक साल पहले फैले पीलिया से कई लोगों की मौत हो जाने के बाद भी शासन-प्रशासन ने संभवत: कोई सबक नहीं लिया है।

 उस समय सीवरेज ट्रीटमेंट प्लांट की गंदगी के पेयजल में मिलने से लोगों को बीमारी का सामना करना पड़ा था।

 एक साल बीत चुका है, लेकिन हालात वहीं हैं और लोगों की मुश्किलें बरकरार हैं।

 सरकारी सुस्ती कहें या लापरवाही लेकिन लोगों की सेहत पर मंडराता खतरा सुखद संकेत नहीं देता।

 शिमला के मल्याणा और लालपानी सीवरेज ट्रीटमेंट प्लांट का गंदा पानी खुले में बहकर आसपास के प्राकृतिक पेयजल स्नोतों में मिलना चिंताजनक है।

 नियमों के मुताबिक सीवरेज के पानी में ट्रीट होने के बाद 30 बायोकेमिकल ऑक्सीजन डिमांड (बीओडी) से कम होना चाहिए, लेकिन यह इससे कही अधिक है।

 मल्याणा प्लांट के दायरे में पानी के कई प्राकृतिक स्नोत हैं।

 प्लांटों की मशीनरी पुरानी हो चुकी है व क्षमता के अनुरूप कार्य नहीं कर पा रही।

पिछले साल सामने आई अव्यवस्था के बाद नगर निगम को प्लांटों के संचालन का जिम्मा सौंपा गया था, लेकिन धरातल पर कोई सुधार हुआ हो, ऐसा कहीं भी नहीं दिख रहा।

 नगर निगम इन प्लांट की खामियां दूर करने व बेहतर संचालन के लिए आइआइटी रुढ़की के विशेषज्ञों की सेवाएं लेने का दावा तो कर रहा है, लेकिन विशेषज्ञों की सेवाएं कब मिलेंगी और कब प्लांट सही रूप से काम करेंगे, इन सवालों का जवाब किसी के पास नहीं है।

 समझना होगा कि लोगों की सेहत से जुड़े मामले में लापरवाही घातक साबित हो सकता है।

 बात सिर्फ शिमला की ही नहीं बल्कि प्रदेश के अन्य शहरों में भी हालात कुछ बेहतर नहीं कहे जा सकते।

 सीवरेज की गंदगी का खुले में बहना आम है।

 गंभीरता से मंथन होना चाहिए व उसे लागू करना चाहिए कि कैसे सीवरेज ट्रीटमेंट प्लांट का संचालन बेहतर तरीके से हो सकता है।

 समय रहते ऐसे उपाय होते हैं तो बेहतर है वरना सांप निकलने के बाद लकीर पीटने का कोई लाभ नहीं है।

 शासन-प्रशासन को मुद्दे की गहराई व गंभीरता को समझते हुए त्वरित कदम उठाने चाहिए।

एक साल बीतने पर भी हालात वहीं हैं व लोगों की मुश्किलें बरकरार हैं।

 सरकारी लापरवाही के कारण लोगों की सेहत पर खतरा सुखद संकेत नहीं दे रहा।

(स्थानीय संपादकीय : हिमाचल), सौजन्य- दैनिक जागरण।

