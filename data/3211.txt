बदलते नियम (हिन्दुस्तान)।

अच्छा हुआ रिजर्व बैंक को अपनी गलती बहुत जल्दी समझ में आ गई।

 बंद किए गए नोटों के साथ अपने बैंक खातों में पांच हजार रुपये से ज्यादा की रकम जमा कराने को लेकर जो पाबंदियां उसने लगाई थीं, वे जिस तरह से एक दिन में ही वापस ले ली गईं, उसके बाद हम ‘देर आए-दुरुस्त आए’ का मुहावरा भी नहीं दोहरा सकते।

 सोमवार को जारी रिजर्व बैंक के आदेश से अजीब सी स्थिति पैदा हो गई थी।

 उस आदेश में कहा गया था कि अब लोग पुराने नोटों में पांच हजार रुपये से ज्यादा की रकम एक बार ही जमा करा सकेंगे और बैंक उसे भी तभी स्वीकार करेगा, जब वह उनकी इस सफाई से संतुष्ट हो जाएगा कि यह देरी क्यों हुई।

 आदेश जारी होते ही लोगों ने वित्त मंत्री अरुण जेटली के उन बयानों का हवाला देना शुरू कर दिया, जिनमें उन्होंने कहा था कि अभी भगदड़ की कोई जरूरत नहीं है, अपनी रकम जमा कराने के लिए लोगों के पास 30 दिसंबर तक का समय है।

 जाहिर है कि रिजर्व बैंक का यह आदेश वित्त मंत्री के लिए तो परेशानी खड़ी करने वाला था ही, साथ ही यह भी कह रहा था कि जिन लोगों ने शुरू में भगदड़ मचाई, वही फायदे में रहे और धैर्य रखने वाले घाटे में।

, इसके साथ ही बैंकों की भूमिका के बारे में भी सवाल उठने लगे।

 धन कहां से और कैसे आया, इस बारे में पूछने का किसी भी बैंक के पास कोई अधिकार है ही नहीं।

 बैंक वित्तीय संस्थान हैं, जिनकी भूमिका कर्ज देने वाले और कर्ज लेने वाले के बीच एक एजेंसी की होती है।

 दुनिया में कहीं भी उन्हें धन के स्रोत की पड़ताल का अधिकार नहीं दिया जाता।

 यह काम राजस्व विभाग का है और उसी को करना चाहिए।

 सोमवार की शाम को यह आदेश जारी हुआ और मंगलवार को इसे लेकर जगह-जगह से हंगामे की खबरें आने लगीं, इसलिए बुधवार को यह आदेश वापस लेना पड़ा।

 जाहिर है, इसके बाद रिजर्व बैंक और सरकार, दोनों ही इस आलोचना से नहीं बच सकते कि नोटबंदी के बाद के कई निर्णय बहुत हड़बड़ी में लिए गए।

 शुरू में जब हर रोज नए नियम आ रहे थे, तो यह माना गया कि सरकार में नियम-कायदों को लेकर कोई हठधर्मिता नहीं है और वह वक्ती जरूरत के हिसाब से इन्हें बदल रही है।

 लेकिन अब जिस तरह से फैसले हो रहे हैं, उससे लोगों की राय बदलने लगी है।

, हो सकता है कि सरकार और रिजर्व बैंक को इस बात की पुख्ता खबर मिली हो कि कुछ लोग अपना काला धन बड़े पैमाने पर बैंकों में जमा कराने के रास्ते ढूंढ़ रहे हैं।

 लेकिन इस चक्कर में उन सभी लोगों के रास्ते को बंद करना शायद ठीक नहीं, जिनके पास जायज धन है और कई मामलों में तो यह उनकी कड़ी मेहनत की कमाई है।

 यह ठीक है कि बैंकों में जिस तादाद में रकम जमा हो रही है, उसने सरकार के सारे आकलन गड़बड़ा दिए हैं।

 शुरू में सरकार को उम्मीद थी कि नोटबंदी से जायज धन बैंकों में आ जाएगा, जबकि तीन से पांच लाख करोड़ रुपये का काला धन बाहर रद्दी बनकर रह जाएगा।

 लेकिन पिछले कुछ दिन की घटनाएं बताती हैं कि जितनी उम्मीद थी, उससे कहीं ज्यादा रकम बैंक खातों में आ चुकी है।

 जो यह बताता है कि काले धन वालों ने अपनी रकम किन न किसी तिकड़म से बैंक खातों में खपा दी है।

 विपक्ष इसे लेकर अब सरकार पर आक्रामक भी हो रहा है।

 हालांकि यह राजनीति का मुद्दा नहीं है।

 नोटबंदी की पूरी कवायद देश के लिए एक बहुत बड़ा अनुभव है, जिसने हमें अपने समाज और अपनी वित्तीय व्यवस्था की जटिलताओं से परिचित कराया है।

 काले धन के मामले में भविष्य की सफलता और असफलता इस बात पर निर्भर करेगी कि इस अनुभव से हम क्या और कितना सीखते हैं।

, सौजन्य – हिन्दुस्तान।

