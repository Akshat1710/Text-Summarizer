ग्रीन कार्ड पर कैंची (हिन्दुस्तान)।

पहले मुस्लिम देशों पर ‘इमिग्रेशन बैन’ और अब ग्रीन कार्ड जारी करने पर आधी कटौती का इरादा सामने आने के बाद यह साफ हो गया है कि अमेरिकी राष्ट्रपति डोनाल्ड ट्रंप ने चुनाव के दौरान जो और जैसे संकेत दिए थे, जिन्हें तब शायद उतनी गंभीरता से नहीं लिया गया था, वे अब उसी एजेंडे पर न सिर्फ आगे बढ़ चुके हैं, बल्कि पूरी शिद्दत से उसे लागू करने पर आमादा हैं।

 अमेरिकी संसद में पेश नए विधेयक के अनुसार, देश में ग्रीन कार्ड यानी आव्रजन का स्तर आधा करने का प्रस्ताव है।

 इसे अमेरिका का ग्रीन कार्ड हासिल करने या वहां स्थायी तौर पर बस जाने की चाहत रखने वालों के लिए बड़े झटके के रूप में देखा जा रहा है।

 माना जा रहा है कि विधेयक को ट्रंप प्रशासन का पूरा समर्थन हासिल है।

 दो शीर्ष सीनेटरों द्वारा पेश यह विधेयक यदि पारित हो जाता है, तो इसका सीधा और सबसे बड़ा असर उन लाखों भारतीय-अमेरिकियों पर पड़ेगा, जो इसके लिए लंबे समय से इंतजार कर रहे हैं।

 विधेयक में हर वर्ष जारी किए जाने वाले ग्रीन कार्ड या आव्रजन या कानूनी रूप से स्थायी निवास की वर्तमान सीमा दस लाख को कम करके आधा कर देने का प्रस्ताव है।

 विधेयक पेश करने वाले टॉम कॉटन रिपब्लिकन और डेविड पर्डू डेमोक्रेटिक पार्टी से हैं, यानी इस विधेयक को रिपब्लिकन और डेमोक्रेट, दोनों का साथ हासिल है।

, अमेरिका में ग्रीन कार्ड पाने वाले तकनीकी या कानूनी रूप से तो अमेरिका-निवासी होते हैं, लेकिन पूर्ण तौर पर अमेरिकी नागरिकता मिलने तक उन्हें वोटिंग का अधिकार नहीं मिलता।

 अमेरिकी पासपोर्ट के लिए भी उन्हें अमेरिकी नागरिकता मिलने तक इंतजार करना पड़ता है।

 यह अलग बात है कि इस दौरान उन्हें अमेरिकी नियमों के अनुसार इनकम टैक्स फाइल करना होता है।

 किसी भी भारतीय को इसके लिए 10 से 35 साल तक इंतजार करना पड़ता है और इस वक्त भी करीब 50 लाख भारतीय-अमेरिकी ग्रीन कार्ड के लिए कतार में हैं।

 प्रस्तावित विधेयक कानून का रूप ले लेता है, तो यह इंतजार कई गुना ज्यादा लंबा हो जाएगा।

, अमेरिका के इस ताजा काम को राष्ट्रपति ट्रंप की उसी मुहिम से जोड़कर देखा जाना चाहिए, जिसमें वह काफी सख्ती से ‘अमेरिका फर्स्ट’ की बात करते हैं।

 वह भूल जाते हैं कि अमेरिकी आईटी कंपनियों में बड़े स्तर पर भारतीय ही काम कर रहे हैं और उनकी साख इन्हीं के कौशल पर टिकी हुई है।

 जाहिर है, इस नए कानून से भारतीय युवा उम्मीदों को गहरा आघात लगेगा।

 एक बात तो मान लेनी चाहिए कि ट्रंप इसी तरह अपने इरादे और एजेंडे पर चलते रहे, तो अमेरिकियों को रोजगार दिलाने की झोंक में एक दिन वह सभी बाहरियों को बाहर का रास्ता दिखा देंगे।

 लेकिन क्या वह गूगल और माइक्रोसॉफ्ट जैसी हजारों अमेरिकी कंपनियों के भारतीय लीडरान को भी उतनी ही आसानी से बाहर का रास्ता दिखा पाएंगे, जो अपनी योग्यता और कुशलता से न सिर्फ इन कंपनियों को चला रहे हैं, बल्कि इनके जरिये तकनीक की दुनिया में एक नए युग की शुरुआत भी कर चुके हैं।

 विधेयक पेश करने के पीछे की मंशा भी उस बयान से साफ हो जाती है, जिसमें कहा गया है कि ‘अब समय आ गया है कि हमारी आव्रजन प्रणाली अमेरिकी कर्मचारियों के हित में काम करना शुरू कर दे।

’ भारत ही नहीं, तमाम देशों के लिए यह सोचने का वक्त है कि वे अब भी अमेरिका की ओर देखते रहेंगे या अपने कौशल और अपनी मेधा का भविष्य बचाने के लिए कोई कारगर कदम उठाएंगे।

 उनकी चिंता अमेरिका के इन नए शगूफों के विपरीत असर से बचने-बचाने की ही नहीं, बल्कि अपने देश के रोजगार-परिदृश्य पर नए सिरे से समीक्षा करने की भी होनी चाहिए।

, सौजन्य- हिन्दुस्तान।

