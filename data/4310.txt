नशे पर शिकंजा जरूरी (दैनिक जागरण)।

पंजाब में नशे को कुछ राजनीतिक पार्टियां मुद्दा बना चुकी हैं।

 चुनाव आयोग भी नशे को लेकर चिंता जता चुका है और पुलिस प्रशासन को सख्ती बरतने के निर्देश दिए हैं।

 पुलिस की ओर से सख्ती बरतने के साथ ही इसका असर दिखने लगा है।

 शुक्रवार को नशा तस्करों के बारे में सूचना मिलने पर मोगा के गांव दौलेवाला में दबिश देने गई पुलिस टीम पर हमला यही बताता है कि तस्करों की घबराहट बढ़ गई है।

 पुलिस को अब और चौकसी बरतनी होगी क्योंकि आगामी दिनों में जैसे जैसे सख्ती बढ़ेगी तस्कर हताशा में इस तरह के कदम उठा सकते हैं।

 मोगा का यह गांव तो नशा तस्करी के लिए बदनाम रहा है।

 इसी साल जून में भी पुलिस टीम पर हमला हुआ था।

 गांव में लगभग पांच सौ लोगों पर नशा तस्करी के आरोप में मामला दर्ज होना यह बताने के लिए काफी है कि यहां के हालात ज्यादा खराब हो चुके हैं।

 मोगा के अलावा प्रदेश के अन्य जिलों से भी नशे के धंधे की खबरें आती रहती हैं।

 शुक्रवार को बठिंडा में जहां पुलिस ने 75 लाख का सिंथेटिक ड्रग्स बरामद किया, वहीं जालंधर में चुनावी नशा पकड़ने के लिए चौदह दिन में मारे गए तीस छापों में आठ लाख की ड्रग्स बरामद की गई।

 आयोग ने इस बार चुनाव में ड्रग्स पर सख्ती के लिए पुलिस, नारकोटिक्स डिपार्टमेंट व सेहत विभाग की ज्वाइंट एक्शन टीमें तैयार करवाई हैं।

 यदि सभी विभाग मिलकर ईमानदारी से काम करेंगे तो आगामी दिनों में इसका ज्यादा असर दिखाई देगा।

 इससे इनकार नहीं किया जा सकता है कि प्रदेश में नशा एक बड़ी समस्या बन चुका है।

 चुनावों में सिर्फ वायदे करने से यह समस्या खत्म होने वाली नहीं है।

 इसके लिए जमीनी स्तर पर गंभीरता से काम करना होगा।

 पुलिस ने कुछ माह पहले नशे के खिलाफ अभियान भी चलाया था।

 मुख्यमंत्री ने भी विशेष तौर पर प्रदेश के कई नशा छुड़ाओ केंद्रों का दौरा किया था और डिप्टी कमिश्नर्स को निर्देश दिए थे।

 सरकार को यह भी देखना होगा कि उसके निर्देश का कितना पालन हो रहा है।

 कई बार अधिकारियों की लापरवाही के कारण अपेक्षित नतीजा नहीं निकलता है।

 प्रदेश में ड्रग्स के बड़े रैकेट का पर्दाफाश होने के बाद इसकी जांच ईडी को सौंपी गई थी।

 साढ़े पांच हजार करोड़ रुपये के ड्रग्स रैकेट की जांच शुरू किए ईडी को साल से ज्यादा हो गया है लेकिन अभी तक इसका कोई नतीजा नहीं निकला है।

 कार्रवाई में देरी से नशा तस्करों के हौसले बुलंद हो जाते हैं।

 यदि समय रहते सख्त कार्रवाई की जाए तो निश्चित रूप में नशे पर नकले कसने में सफलता मिलेगी।

(स्थानीय संपादकीय : पंजाब), सौजन्य – दैनिक जागरण।

