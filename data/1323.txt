संपादकीय : महामहिम की वाजिब चिंता (नई दुनिया)।

प्रधानमंत्री नरेंद्र मोदी ने जब पिछले 8 नवंबर को नोटबंदी का एलान किया, तो उसके फौरन बाद अपने टि्वटर संदेश में राष्ट्रपति ने इसे बेहिसाब धन व जाली नोटों को बाहर निकालने का ‘सरकार का साहसी कदम बताया था।

 उन्होंने कहा – ‘मेरी लोगों से अपील है कि वे घबराएं नहीं और 5001000 रुपए के नोटों को नए नोटों से बदलने के लिए जारी सरकारी दिशा-निर्देशों का पालन करें।

 नोटबंदी को लेकर राष्ट्रपति का नजरिया अब भी सकारात्मक है।

 किंतु इसके तात्कालिक परिणामों को लेकर अब उन्होंने सरकार को आगाह किया है।

 राज्यपालोंउपराज्यपालों को संबोधित करते हुए उन्होंने कहा – ‘विमुद्रीकरण के जरिए काले धन व भ्रष्टाचार से लड़ाई के दौरान अर्थव्यवस्था में अस्थायी गिरावट आ सकती है।

 हमें गरीबों की पीड़ा को दूर करने के लिए अतिरिक्त सावधानी बरतनी होगी।

 हालांकि राष्ट्रपति ने इस पीड़ा को दीर्घकाल में अपेक्षित प्रगति के लिए अपरिहार्य माना, किंतु उनके वक्तव्य से स्पष्ट हुआ कि नोटबंदी के फौरी नतीजों से वे चिंतित हैं।

 ऐसी चिंता कई अर्थशास्त्रियों ने भी जताई है।

 आम तजुर्बा भी यही है कि नोटबंदी से कृषि व असंगठित क्षेत्र में दिक्कतें पैदा हुई हैं, जिनके जल्द दूर होने की संभावना नहीं दिखती।

, दरअसल, जिस रोज राष्ट्रपति ने उपरोक्त बयान दिया, उसी दिन किसान संगठनों के राष्ट्रीय नेटवर्क ने प्रधानमंत्री को लिखी अपनी चिट्ठी जारी की।

 इसमें उन्होंने नोटबंदी को ‘आजादी के बाद की सबसे हानिकर योजना बताया।

 कहा कि समाज के दूसरे तबकों की तरह किसान भी इस उम्मीद में खामोश रहे कि इस कदम से अर्थव्यवस्था को बड़े लाभ होंगे।

 लेकिन नकदी के अभाव से किसान अपने मजदूरों को दिहाड़ी का भुगतान करने व अपनी उपज कारोबारियों को बेचने में अक्षम हो गए हैं।

 फसल प्रबंधन में निवेश की कटौती करने को भी वे मजबूर हुए हैं।

 दरअसल, खुदरा कारोबार पर भी नोटबंदी का प्रतिकूल असर लंबा खिंच रहा है।

 अल्पकाल में कॉर्पोरेट बिक्री और मुनाफे पर भी इसका खराब असर होगा, अब यह साफ है।

 अर्थशास्त्रियों का अनुमान है कि विभिन्न् क्षेत्रों में उत्पन्न् कठिनाइयों का सकल घरेलू उत्पाद दर पर नकारात्मक प्रभाव होगा।

 साधन-संपन्न् तबके फिर भी इसकी मार सह लेंगे, परंतु आशंका है कि गरीब एवं निम्न आय वर्गों की क्षतिपूर्ति लंबे समय तक नहीं हो पाएगी।

 इसीलिए राष्ट्रपति की सलाह ध्यान देने योग्य है।

 उन्होंने ऐसे तबकों के लिए विशेष कदम उठाने की जरूरत बताई है।

 हालांकि बीते 31 दिसंबर को राष्ट्र के नाम संबोधन में प्रधानमंत्री ने ऐसे कई उपायों का एलान किया, मगर जिस पैमाने पर मुश्किलें खड़ी हुई हैं, उनके मद्देनजर ये कदम भी अपर्याप्त हो सकते हैं।

 अत: सरकार को वित्तीय मामलों का लंबा अनुभव रखने वाले राष्ट्रपति की टिप्पणी को यथोचित गंभीरता से लेना चाहिए।

 उसे ऐसे कदम उठाने चाहिए, जिससे कमजोर वर्ग के लोग नोटबंदी की मार को आसानी से सह सकें।

, सौजन्य – नई दुनिया।

