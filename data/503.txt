पर इनको नागरिकता नहीं  (राष्ट्रीय  सहारा )।

पाकिस्तान के गायक अदनान सामी को नव वर्ष के साथ हिंदुस्तानी नागरिकता का उपहार मिलना उन लोगों के लिए भी आशा की किरण रही होगी, जो बरसों से इसकी प्रतीक्षा में है।

 हालांकि अदनान सामी की नागरिकता में भी एक दशक की प्रतीक्षा निहित है।

 साथ ही, कई मानकों में अदनान सामी आम जन की भांति नहीं रहे हैं।

 इसे भी नागरिकता प्राप्ति की वजह में जाना-समझा जाए तो वाजिब होगा।

 नागरिकता लोकतंत्रात्मक राजव्यवस्था को कानूनी स्वरूप प्रदान करती है।

 नागरिकता उस देश के निवासियों को कतिपय अधिकार, कर्त्तव्य और विशेषाधिकार प्रदान करती हैं, जो विदेशियों को प्राप्त नहीं हैं पर बीते कई वषों से भारत में बेहिसाब शरणार्थी रह रहे हैं जो इस उम्मीद में हैं कि देर-सवेर उन्हें भी भारत अपनाएगा।

 पिछले पांच सालों के आंकड़ों को देखें तो वर्ष 2011 में 435 लोगों को नागरिकता मिली थी, जबकि 2012 में 637 और 2013 में यही आंकड़ा 1026 का था और 2014 एवं 2015 में क्रमश : 1482 एवं 998 शरणार्थी भारत की नागरिकता प्राप्त करने में सफल रहे।

 संयुक्त राष्ट्र की एक रिपोर्ट बताती है कि 2014 में भारत में शरण चाहने वालों की संख्या 2 लाख थी, इनमें पाकिस्तान और बांग्लादेश के अलावा, अफगानिस्तान, ईराक, म्यांमार और अफ्रीकी देशों के लोग भी शामिल हैं, जिसमें ज्यादातर अफगानिस्तान से आने वाले सिख व हिंदू हैं।

, इसके अतिरिक्त अन्य महाद्वीपों के देश भी इसमें शामिल हैं।

 इसे देखते यह विमर्श पनपता है कि बड़ी संख्या में अलग-अलग देशों के बाशिंदों का भारत में रचने-बसने की चाह रखने के पीछे असल वजह क्या है।

सरकार ने हिंदू शरणार्थियों को भारतीय नागरिकता अधिनियम, 1955 की विभिन्न धाराओं के तहत नागरिकता प्रदान करने की बात कही है पर यह कितना लागू होगा कहना मुश्किल है।

 अक्सर पनाह मांगने वालों को देश ने अपनाया है बावजूद इसके भारत में अवैध अप्रवासी भारी मात्रा में रह रहे हैं।

 2012 की गृह मंत्रालय की रिपोर्ट से पता चलता है कि ऐसे लोगों की संख्या 71 हजार से अधिक है।

 ज्यादातर इनमें वे हैं, जिनका वीजा खत्म हो गया पर देश से वापस नहीं गये।

 इसमें भी बांग्लादेश और अफगानिस्तान के ही लोग अधिक हैं।

 साल 2009 और 2011 के बीच भारत ने करीब 2 हजार से अधिक बांग्लादेशियों को देश से निकाला भी था पर यह समस्या इतनी आसानी से खत्म होने वाली नहीं है।

 माना जा रहा है कि मोदी सरकार के बनने के बाद से भारत में पाकिस्तानी-बांग्लादेशी हिंदुओं को मिलने वाली नागरिकता में लगातार कमी आ रही है।

, हालांकि सिंध से दिल्ली आये कई हिंदू परिवार दिल्ली में खुले आकाश के नीचे शरण लिए हुए हैं, जो मोदी-मोदी करते रहते हैं, इस उम्मीद में कि उन्हें सरकार की ओर से कोई मदद मिलेगी।

 जोधपुर, जैसलमेर, बीकानेर और जयपुर जैसे शहरों में तकरीबन 4 सौ पाकिस्तानी हिंदू शरणार्थियों की बस्तियां हैं।

 कुछ ऐसी ही बस्तियां पश्चिम बंगाल और पूर्वोत्तर राज्यों में देखे जा सकते हैं।

 भाजपा सरकार भले ही इन लोगों का नागरिकता देने की वकालत करती आई हो, लेकिन व्यवहार में ऐसा बहुत कम हुआ है।

 हालांकि भारत सरकार पाकिस्तान से आये हिंदू शरणार्थियों को भारत की नागरिकता देने का विचार करती रही परंतु सरकार का यह भी कहना है कि ऐसा करने के लिए विचार राज्य के माध्यम से आयें।

 देखा जाए तो पाकिस्तान और बांग्लादेश समेत कुछ देशों में अल्पसंख्यक वर्ग वहां की पारिस्थितिकी के अनुपात में बरसों के बावजूद भी बेहतर नहीं हो पाये।

 ऐसे में दशकों के भेदभाव के चलते नागरिकों को पलायन का शिकार होना पड़ा।

 यहां पर हिंदू अल्पसंख्यकों पर जुर्म ढ़ाए गये, भेदभाव किया गया और नागरिकों की श्रेणी में कभी भी पहली पंक्ति नहीं मिली।

 यहां तक कि बुनियादी जरूरतों को भी पूरा करने में वे सक्षम नहीं रहे।

, सरकारी सेवाएं हों, लोक उद्यम हों, योजनाएं एवं परियोजनाएं हो सभी में भेदभाव के शिकार होते रहे।

 कहीं-कहीं तो सामाजिक अन्याय के साथ-साथ जीवन सुरक्षा भी खतरे में रही है।

 इस सच से किसी को गुरेज नहीं होगा कि 1947 की आजादी के बाद भारत के तमाम अल्पसंख्यकों समेत मुसलमानों को जो सुविधाएं देश में मिलीं, वैसी ही सुविधाएं पाकिस्तान में अल्पसंख्यक हिन्दुओं ने शायद ही प्राप्त की हो।

 यह तुलना उतना समुचित नहीं है पर देश में हकदारी को लेकर वाजिब स्थान उन्हें मिलना चाहिए था।

 बरसों से कई समस्याओं से जूझते और मानवता के तार-तार होने के चलते इनका रुख उन्हीं देशों की ओर हुआ जहां से आशा और उम्मीद बंधी थी।

 इसी का नतीजा है कि आज भारत में ऐसे शरणार्थियों की संख्या में बेतहाशा वृद्धि हो रही है।

 भारत को लेकर उक्त देशों के हिंदुओं का रुख हमेशा से चाहत भरा रहा है पर कई कानूनी कठिनाइयों और नियमों-विनियमों के चलते इनके लिए सरल मार्ग बना पाना भी आसान नहीं रहा।

 मई, 2014 में मोदी सरकार के आने से इनकी उम्मीदें और बढ़ गई।

 कई की शिकायत है कि अदनान को नागरिकता दी गई क्योंकि उनकी पहुंच थी और देश को आर्थिक लाभ हो सकता है पर मोदी उन हिंदू शरणार्थियों के बारे में क्यों सोचें जिनसे कोई फायदा नहीं है।

गृह मंत्रालय के एक बयान को देखें जिसमें केन्द्र सरकार ने 31 दिसम्बर, 2014 या उससे पहले भारत में दाखिल हुए पाकिस्तानी और बांग्लादेशी नागरिकों को बिना उचित दस्तावेज के यहां रुकने से सम्बन्धित एक निर्णय लिया है।

, इससे यह बात साफ होती है कि सरकार इनके मामले में कुछ उदार रवैया दिखा रही है पर यह स्पट नहीं होता कि इन्हें नागरिकता भी मिलेगी।

 इन देशों के हिंदू, सिख, ईसाई, जैन, पारसी, बौद्ध समुदाय के लोगों ने धार्मिक अत्याचार के चलते भी भारत में शरण लिए हैं।

 हालांकि शरणार्थियों का यह मुद्दा केंद्र सरकार के समक्ष विचाराधीन है।

 अवसर और परिस्थिति का देखते हुए सरकार कोई निर्णय समय के साथ जरूर लेगी पर क्या लेगी कहना कठिन है।

 भारतीय संविधान के भाग-2 में अनुच्छेद 5 से 11 के तहत नागरिकता से सम्बन्धित पूरे प्रावधान को देखा जा सकता है।

 नागरिकता अधिनियम, 1955 तत्पश्चात् 1986 और 1992 में संशोधन करते हुए इसे और सशक्त बनाने का प्रयास किया जाता रहा है।

 2003 में दोहरी नागरिकता को लेकर भी प्रावधान लाया गया।

 बेशक भारत सबसे तेजी से बढ़ रही अर्थव्यवस्था वाला देश है परंतु जनसंख्या विस्फोट के चलते अतिरिक्त दबाव में भी है।

 भारत विभाजन के 69 साल के बाद भी भारतीय उपमहाद्वीप के कई घर-परिवार आज भी यहां-वहां धक्के खा रहे हैं, जो कहीं से उचित करार नहीं दिया जा सकता।

,  , सौजन्य :- राष्ट्रीय  सहारा ,27.01.2016,सुशील सिंह (लोक प्रशासन शोध संस्थान के निदेशक हैं)।

