बड़ी सफलता (दैनिक जागरण)।

वैसे तो पश्चिम बंगाल में नवंबर 2011 में माओवादी नेता किशनजी के मारे जाने के बाद से ही माओवादी गतिविधियां बंद हैं, लेकिन किशनजी के स्थान पर माओवादियों की कमान संभालने वाले नक्सली कमांडर रंजीत पाल और उनकी पत्नी अनिता का आत्मसमर्पण बंगाल पुलिस-प्रशासन के लिए बड़ी सफलता है।

 वहीं झारखंड व ओडिशा पुलिस के लिए भी खुशी की बात है, क्योंकि तीन राज्यों में रंजीत अपनी गतिविधियों को अंजाम देता था।

 झारखंड व बंगाल बॉर्डर पर तो उसने कई हमले किए थे और सांसद सुनील महतो समेत कई लोगों की हत्या की थी।

 रंजीत व उसकी नक्सली पत्नी अनिता द्वारा हिंसा की राह छोड़ने से माओवादी संगठन को बड़ा झटका लगा है, क्योंकि बंगाल के जंगलमहल पश्चिम मेदिनीपुर, पुरुलिया और बांकुड़ा जिले में सक्रिय कई माओवादी पहले ही आत्मसमर्पण कर चुके हैं।

 कई की गिरफ्तारी हो चुकी है तो कुछ सुरक्षा बलों के साथ मुठभेड़ में मारे जा चुके हैं।

 ऐसे में माओवादियों में नेतृत्व का अभाव होना स्वाभाविक है।

 ऐसी स्थिति में रंजीत और अनिता ने संगठन छोड़ा है।

 यह माओवादी गतिविधियों पर अंकुश लगाने की प्रक्रिया में आखिरी कील ठोकने के समान है, परंतु एक सवाल यह भी उठ रहा है कि रंजीत पाल पर झारखंड पुलिस व सीबीआइ ने 35 लाख रुपये का इनाम घोषित कर रखा था।

 रंजीत सांसद सुनील महतो व उनके अंगरक्षकों की हत्या में वांछित था।

 अब जब उसने बंगाल पुलिस प्रशासन के समक्ष समर्पण कर दिया है तो झारखंड में उसके खिलाफ चल रहे मुकदमों का क्या होगा।

 यही नहीं झाड़ग्राम में वर्षो पहले हुए जो नरसंहार हुआ था उनके पीड़ितों को बंगाल पुलिस कैसे न्याय दिलाएगी।

 ऐसे कई सवाल हैं जिनका जवाब बंगाल पुलिस प्रशासन को देना होगा, क्योंकि रंजीत पाल व अनिता ने जब समर्पण किया है तो उसने कुछ न कुछ शर्त जरूर रखी होगी।

स्थानीय संपादकीय- पश्चिम बंगाल, सौजन्य- दैनिक जागरण।

