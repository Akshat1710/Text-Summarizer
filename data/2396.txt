तय होंगी किस्मतें (नवभारत टाइम्स)।

काफी खींचतान और ना-नुकुर के बाद आखिरकार उत्तर प्रदेश में समाजवादी पार्टी और कांग्रेस के बीच चुनावी गठबंधन हो गया।

 इसी के साथ अब कहा जा सकता है कि चुनावी लड़ाई से गुजरने जा रहे पांचों राज्यों में लड़ाई का स्वरूप स्पष्ट हो गया है।

 यूपी में बिहार की तर्ज पर जिस महागठबंधन की बात की जा रही थी, उसकी तो खैर कभी कोई संभावना ही नहीं थी, लेकिन यह जरूर साफ हो गया है कि किस राज्य में कौन किससे मुकाबला कर रहा है।

, यूपी में लड़ाई तिकोनी है।

 कुछेक अपवादों को छोड़कर वोटरों के सामने गिनती के तीन पक्ष हैं- अखिलेश-कांग्रेस, बीजेपी और मायावती।

 कुछ ऐसा ही हाल पंजाब का भी है।

 लंबी ऊहापोह के बाद नवजोत सिंह सिद्धू कांग्रेस के पाले में आ गए हैं।

 वहां कैप्टन अमरिंदर सिंह और सिद्धू की केमिस्ट्री कैसी बन पाती है, यह सवाल अपनी जगह पर है, लेकिन प्रदेश के चुनावी मुकाबले को लेकर अब कोई अस्पष्टता नहीं बची है।

, काफी कमजोर फुटिंग पर चले गए सत्तारूढ़ अकाली-बीजेपी गठबंधन को कांग्रेस और आम आदमी पार्टी के सामने अपनी प्रासंगिकता सिद्ध करनी है।

 उत्तराखंड में कई कांग्रेसी नेताओं की बीजेपी की तरफ भगदड़ से कुछ दिनों तक पैदा हुई धुंध अब साफ हो गई है।

 वहां हरीश रावत लड़ाई के केंद्र में हैं और उन्हें अपने पुराने साथियों और बीजेपी के एक विचित्र रसायनशास्त्र का मुकाबला करना है।

 गोवा में दो हिंदू धड़े एक-दूसरे का मुख्य प्रतिद्वंद्वी होने का दावा कर रहे हैं – एक तरफ बीजेपी, दूसरी तरफ एमजीपी, शिवसेना और गोवा प्रजा पार्टी का गठबंधन।

 अगर उन्होंने एक-दूसरे के वोट पर्याप्त मात्रा में काट दिए, तो न सिर्फ कांग्रेस को इससे काफी खुशी मिलेगी, बल्कि आम आदमी पार्टी को भी उन्हें धन्यवाद देने का मौका मिलेगा।

, राष्ट्रीय स्तर पर कांग्रेस और बीजेपी दोनों, इन चुनावों को किसी न किसी किस्म के जनादेश का रूप देने पर आमादा हैं, लेकिन वे कोई और ही हैं, जिनके लिए ये चुनाव जीवन-मरण का प्रश्न बने हुए हैं।

 दिल्ली में सरकार चलाने की जिम्मेदारी पर्यावरण मंत्री इमरान हुसैन के भरोसे छोड़ अरविंद केजरीवाल समेत उनकी पूरी कैबिनेट और सारे विधायक पंजाब या गोवा में लगे हुए हैं।

 दिल्ली के अलावा कम से कम एक राज्य में सत्ता हासिल करना आम आदमी पार्टी के लिए जिंदा रहने की शर्त बन गया है।

इसी तरह आरएसएस से निकले सुभाष वेलिंगकर और उनकी गोवा प्रजा पार्टी के लिए भी ये चुनाव अस्तित्व का सवाल बन कर आए हैं।

 ऊपर से भले ही न जाहिर हो रहा हो, लेकिन अखिलेश यादव और मायावती का कद भी इन्हीं चुनावों से तय होने वाला है।

 भारत के लोकतांत्रिक इतिहास में कुछ गिने-चुने विधानसभा चुनाव ही ऐसे गए हैं, जिनके नतीजों पर इतने सारे राजनीतिक दलों और कद्दावर राजनेताओं का रहना या जाना निर्भर करता रहा हो।

सौजन्य- नवभारत टाइम्स।

