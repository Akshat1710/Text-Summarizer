कठिन वैश्विक हालात में मौका तलाशे भारत (हिंदुस्तान :Editorial)।

 =": #0000;"मुद्रा अपस्फीति के खतरों से अर्थव्यवस्था को बचाने के लिए प्रभावी कदमों की जरूरत है।

पिछले दिनों अंतरराष्ट्रीय मुद्रा कोष यानी आईएमएफ द्वारा प्रकाशित ‘विश्व आर्थिक परिदृश्य रिपोर्ट, अक्तूबर-2015’ में कहा गया है कि दुनिया भर में अधिकांश जिन्स कीमतों में लगातार नरमी अब वैश्विक अर्थव्यवस्था के लिए अशुभ है।

 जिन्स की कीमतों में लगातार तेजी से आ रही गिरावट मुद्रा अपस्फीति यानी ‘मनी डिफ्लेशन’ का संकेत है।

 इन दिनों अपस्फीति वैश्विक अर्थव्यवस्था के लिए सबसे डराने वाला शब्द बन गया है।

 अर्थशास्त्र की भाषा में मुद्रा अपस्फीति उसे कहते हैं, जब बाजार में मुद्रा की आपूर्ति उसकी मांग से कम हो जाती है।

 मुद्रा का मूल्य ज्यादा हो जाता है।

 वस्तुएं सस्ती हो जाती हैं।

 लोगों के पास धन कम होने से उनकी खरीद क्षमता कम हो जाती है।

 सकल घरेलू उत्पाद (जीडीपी) की विकास दर कम हो जाती है और देश में बेरोजगारी बढ़ती है।

 बाजार के नजरिये से मुद्रा स्फीति (इन्फ्लेशन) तथा मुद्रा अपस्फीति, दोनों ही बुरे हैं, लेकिन अपस्फीति ज्यादा बुरी है।

 मुद्रा स्फीति में आय का असमान वितरण होता है, जिससे निर्धन-वर्ग को अधिक कष्ट उठाना पड़ता है, लेकिन मुद्रा स्फीति में अर्थव्यवस्था का विकास होता रहता है, इसके विपरीत अपस्फीति के कारण राष्ट्रीय आय, उत्पादन आदि घट जाते हैं, आर्थिक व सामाजिक अशांति बढ़ जाती है।

, यदि हम वैश्विक आर्थिक परिदृश्य को देखें, तो पाते हैं कि जैसे-जैसे जिन्स कीमतें तेजी से लगातार कम हुई हैं, वैसे-वैसे अपस्फीति की चिंताएं भी बढ़ी हैं।

 2015 लगातार पांचवां साल है, जब दुनिया के ज्यादातर देशों की वृद्धि दर पिछले साल की तुलना में कम है।

 वर्ष 2015 में वैश्विक अर्थव्यवस्था महज 3.1 फीसदी की दर से बढ़ेगी, जो वर्ष 2014 से कम है।

 लेकिन अपस्फीति के इस नकारात्मक परिदृश्य में भी भारत अपेक्षाकृत बेहतर स्थिति में दिख रहा है।

 वर्ष 2015 में देश की वृद्धि दर 7.3 फीसदी रहेगी, जो वर्ष 2014 के अनुरूप ही है।

 वहीं वर्ष 2016 के लिए इस दर के 7.5 फीसदी रहने का अनुमान लगाया गया है।

 पर पिछले दस महीनों से निर्यात में लगातार गिरावट आ रही है और मंद होती वैश्विक अर्थव्यवस्था में निर्यात में सुधार कठिन है।

 चूंकि उद्योग संकटग्रस्त होते जा रहे हैं और वे बैंक ऋण चुकाने से पीछे हट रहे हैं, ऐसे में बैंकों के लिए संकट पैदा होने की आशंका बढ़ गई है।

, मुद्रा अपस्फीति के आसन्न खतरों से अर्थव्यवस्था को बचाने के लिए प्रभावी कदमों की जरूरत है।

 अब खर्च बढ़ाने, ब्याज दर घटाने पड़ेंगे।

 खर्च दो स्तरों पर बढ़ाया जाना चाहिए।

 सरकार बुनियादी ढांचे पर अपने खर्च को बढ़ाए और निवेशक निवेश में।

 हमें निर्यात के मौकों का लाभ उठाने के साथ-साथ प्रत्यक्ष विदेशी निवेश आकर्षित करने के लिए रणनीतिक प्रयास करने होंगे।

 इन उपायों से अर्थव्यवस्था में मांग बढ़ेगी, और देश वैश्विक अपस्फीति के खतरों के बीच अपनी अनुकूल स्थिति बनाए रखने में सफल हो पाएगा।

(ये लेखक के अपने विचार हैं)।

सौजन्य :- हिंदुस्तान, 26.10. 2015, जयंतीलाल भंडारी (अर्थशात्री),  ।

