दोगला आचरण क्यों।

 (पत्रिका)।

क्या महिलाओं के साथ दुष्कर्म और यौन उत्पीडऩ का इलाज सिर्फ आर्थिक मुआवजा दिलाना भर रह गया है।

 वो भी तब, जब उनके साथ दुष्कर्म करने वाले कोई और नहीं बल्कि सुरक्षाकर्मी हों।

 वे सुरक्षाकर्मी जिन पर जनता को सुरक्षा मुहैया कराने की जिम्मेदारी है।

 मामला छत्तीसगढ़ के बस्तर जिले का है।

 सवा साल पहले गश्त के दौरान सुरक्षा बलों ने महिलाओं पर हमला करके न सिर्फ उनके साथ मारपीट की बल्कि दुष्कर्म और यौन शोषण से भी बाज नहीं आए।

उत्पीडऩ की शिकार महिलाओं की तरफ से दर्ज कराई गई एफआईआर में भी आनाकानी की गई।

 उत्पीडऩ का शिकार महिलाएं आदिवासी थीं, बावजूद इसके अनुसूचित जाति एवं अनुसूचित जनजाति (अत्याचार निवारण) अधिनियम के तहत मामला तक दर्ज नहीं किया गया।

 राष्ट्रीय मानवाधिकार आयोग ने मामले की तह तक जाकर जांच की तो अनेक अनियमितताएं सामने आईं।

 आयोग ने शनिवार को उत्पीडऩ की शिकार महिलाओं को मुआवजा देने के लिए राज्य सरकार को नोटिस जारी किया है।

 आर्थिक रूप से कमजोर तबके की इन महिलाओं को मुआवजा मिले लेकिन साथ ही भक्षक बन बैठे सुरक्षाकर्मियों के खिलाफ सख्त से सख्त कार्रवाई भी की जाए।

यह पहला मामला नहीं है जब आदिवासी महिलाओं के साथ अत्याचार का मामला उजागर हुआ हो।

 मामले आए दिन होते रहते हैं लेकिन उजागर ही नहीं हो पाते।

 खासकर तब, जब अत्याचार करने वाले सुरक्षाकर्मी हों।

 मानवाधिकार आयोग के नोटिस के बाद राज्य सरकार पीडि़त महिलाओं को मुआवजा दिलाने के साथ ही आरोपी सुरक्षाकर्मियों के खिलाफ सख्त कार्रवाई करे।

कार्रवाई उन अधिकारियों पर भी की जानी चाहिए जिन्होंने मामला दर्ज करने में लापरवाही की।

 आदिवासियों के उत्थान की बढ़-चढ़कर बातें करने वाली सरकारों को ऐसे मामले में विशेष सक्रियता दिखानी चाहिए ताकि लोगों को सरकारों की कथनी और करनी पर भरोसा हो सके।

सौजन्य – पत्रिका।

