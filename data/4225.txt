हिमाचल में फुटबॉल (दैनिक जागरण)।

खेल की दुनिया में हिमाचल प्रदेश के खिलाड़ियों ने मुकाम हासिल किया है।

 राष्ट्रीय व अंतरराष्ट्रीय स्तर की प्रतियोगिताओं में बेहतर प्रदर्शन कर हिमाचल के खिलाड़ियों ने पदक जीते हैं और प्रदेश का नाम चमकाया है।

 पद्मश्री चरणजीत सिंह, दीपक ठाकुर, सुमन रावत, सीता गोसाईं, ऋषि धवन, पूजा ठाकुर, कुिवता ठाकुर, अजय ठाकुर, सूबेदार विजय कुमार व समरेश जंग इसके उदाहरण हैं।

 क्रिकेट, शूटिंग, एथलेटिक्स, कबड्डी, हॉकी आदि खेलों में खिलाड़ी देश का प्रतिनिधित्व कर चुके हैं।

 लेकिन अंतरराष्ट्रीय स्तर पर फुटबाल में जैसी स्थिति भारत की है, कमोवेश वैसी ही स्थिति देश में हिमाचल की है।

 फुटबॉल की राष्ट्रीय स्तर की प्रतियोगिताओं में हिमाचल वैसा प्रदर्शन नहीं कर पाया है, जैसा जैसा अपेक्षित है।

 ऐसा भी नहीं है कि प्रदेश में प्रतिभाओं की कमी है, लेकिन सुविधाओं की कमी व आधारभूत ढांचा विकसित न होना उनकी राह रोकता है।

 प्रदेश में आज तक फुटबॉल के बेहतरीन मैदानों का आज तक निर्माण नहीं हो पाया है।

 प्रतियोगिता का आयोजन करवाने के लिए मैदान तक उपलब्ध नहीं होता।

 फुटबॉल में उभरती प्रतिभाओं को मंच न मिलना भी दुखद है।

 यही कारण है कि प्रदेश के प्रतिभावान खिलाड़ी हिमाचल का साथ छोड़कर उत्तराखंड, दिल्ली व अन्य राज्यों की तरफ से खेलने के लिए मजबूर हैं।

 कई बार राष्ट्रीय प्रतियोगिताओं में हिमाचल का प्रतिनिधित्व कर चुके खिलाड़ी अनुज शर्मा, नोनित राणा व अक्षय मलिक भी मानते हैं कि सुविधाएं बेहतर हों तो हिमाचल इस खेल में काफी आगे जा सकता है।

 इससे बड़ी विडंबना क्या हो सकती है कि प्रतियोगिता की तैयारी के लिए खिलाड़ियों को पर्याप्त समय तक नहीं मिल पाता।

 प्रदेश में सालभर खिलाड़ियों को अभ्यास के अवसर उपलब्ध नहीं हो पाते।

 प्रतियोगिता से कुछ दिन पहले अभ्यास के लिए जुटने से सकारात्मक परिणाम आने की उम्मीद करना बेमानी है।

 समझ से परे है कि आधी-अधूरी तैयारी के साथ कैसे शीर्ष टीमों को चुनौती दी जा सकती है।

 फुटबॉल को प्रोत्साहन देने के लिए जरूरी है कि व्यवस्थागत खामियों को दूर कर खिलाड़ियों के हित में फैसले लिए जाएं।

 खिलाड़ियों को तमाम सुविधाएं उपलब्ध हों, ताकि वे बेहतर प्रदर्शन कर सकें।

 प्रदेश के हर जिले में खेल मैदानों को विकसित करने के लिए प्रयास होने चाहिए।

 ऐसा सिर्फ घोषणाओं तक ही सीमित नहीं होना चाहिए बल्कि धरातल पर दिखना भी चाहिए।

 खिलाड़ियों को प्रोत्साहन देने के लिए सरकारी स्तर पर प्रयास करने होंगे।

 ऐसे उपाय करने होंगे कि खिलाड़ी प्रदेश से पलायन न करें और प्रदेश का प्रतिनिधित्व करने को प्राथमिकता दें।

 छोटी उम्र से बच्चों को खेल के प्रति प्रेरित करना होगा ताकि उनकी प्रतिभा का विकास कर प्रदेश के लिए किया जा सके।

 सिर्फ फुटबॉल ही नहीं अन्य खेलों के लिए आधारभूत ढांचा विकसित हो तो हिमाचल भी पंजाब व हरियाणा की तरह कई बेहतर खिलाड़ी देश को दे सकता है।

 स्थानीय संपादकीय : हिमाचल प्रदेश , सौजन्य – दैनिक जागरण, 23-11-2016.।

