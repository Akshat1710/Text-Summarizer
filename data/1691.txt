अकाट्य सबूत पर ही संदेह का लाभ (दैनिक भास्कर )।

हिट एंड रन मामले में सलमान खान के वकीलों द्वारा सुप्रीम कोर्ट में की गई अपील को जस्टिस संतोष हेगड़े ने रद्‌द करते हुए 2003 के आदेश में कहा था, ‘निराधार तथ्यों पर आधारित ऐसी अपीलें अदालत का समय और पैसा बर्बाद करती हैं।

’ फिर भी वरिष्ठ अधिवक्ता 13 वर्षों तक मामले को खींचकर सलमान खान को मुक्त कराने में सफल रहे।

 फैसले के बाद सोशल मीडिया में कहा गया कि इस बात से फर्क नहीं पड़ता कि गाड़ी कौन चला रहा था पर ये जानना जरूरी है कि कोर्ट कौन चला रहा था।

 इसका जवाब अगस्त 2014 में सर्वोच्च न्यायालय के न्यायाधीश जस्टिस बीएस चौहान की कठोरतम टिप्पणी में मिलता है जब उन्होंने कहा था कि वरिष्ठ अधिवक्ताओं ने देश की न्यायिक व्यवस्था को कब्जे में कर के रसूखदार लोगों के लिए सुरक्षित स्वर्ग बना दिया है, जिसकी वजह से सामान्य नागरिकों को न्याय तो क्या, सुनवाई का मौका भी नहीं मिल पाता।

, सरकारी आंकड़ों के अनुसार देश में 60 फीसदी सजायाफ्ता लोगों को 3 महीने से ज्यादा और बाकी को कई साल जेलों में बिताने पड़ते हैं, पर सलमान को 13 वर्षों में कभी जेल जाना ही नहीं पड़ा।

 सेशंस कोर्ट में सलमान को 5 साल की सजा सुनाए जाने के बाद वरिष्ठ अधिवक्ताओं ने हाईकोर्ट में समय समाप्त होने के बाद भी जमानत लेने का कौशल दिखाकर नई न्यायिक मिसाल पेश की।

 आपराधिक मामलों की अपीलों की सुनवाई कई साल बाद होती है पर सलमान के मामले में मुंबई हाईकोर्ट द्वारा 5 महीने में सुनवाई कर सलमान को दोषमुक्त कर दिया गया।

 हाईकोर्ट ने कहा कि वह इस मामले में निर्णय जनधारणा और मीडिया रिपोर्ट के आधार पर नहीं दे सकता और संदेह का लाभ अभियुक्त को मिलना चाहिए।

 सुप्रीम कोर्ट के 2001 के मामले में पूर्व मुख्य न्यायाधीश एएस आनंद एवं जस्टिस आरसी लाहोटी ने कहा था कि संदेह का लाभ अभियुक्त को तभी दिया जा सकता है जब अारोपों के विरुद्ध अकाट्य प्रमाण दिए जाएं।

 क्या सलमान खान द्वारा यह कभी सिद्ध किया गया कि वह कार में नहीं थे या वह शराब नहीं पीते या उनको कार चलाना नहीं आता।

 उनके मामले में तो ऐसे तथ्य ही अकाट्य प्रमाणों की श्रेणी में ्आते।

, उच्च न्यायालय ने यह माना कि सलमान मौके पर थे, लेकिन दंगाई भीड़ की वजह से वे भाग खड़े हुए।

 कानून के अनुसार दुर्घटना के बाद पीड़ितों की मदद करने की कानूनी जवाबदेही सलमान खान पर थी, जिसमें वे विफल हुए जिसकी वजह से अनेक लोग आज विकलांग जीवन बिता रहे हैं।

 इस अपराध की सजा उन्हें मिलनी ही चाहिए।

 उपहार मामले में अंसल बंधुओं की तरह उन पर बड़ा जुर्माना लगना चाहिए ताकि जुर्माने की राशि का इस्तेमाल पीड़ितों के हित में हो सके।

 2003 में सुप्रीम कोर्ट द्वारा सलमान की अर्जी निरस्त किए जाने के बाद सलमान द्वारा गाड़ी चलाने तथा 304 के मामले की पुष्टि हो चुकी है, जिसमें हाईकोर्ट को सजा सुनानी चाहिए थी।

 13 वर्ष बाद सलमान के पारिवारिक ड्राइवर अशोक सिंह ने आरोप अपने ऊपर लेते हुए सलमान को दोषमुक्त करने का आधार बनाया।

 इस स्वीकारोक्ति के आधार पर अशोक सिंह के विरुद्ध मामले को दबाने तथा सलमान खान के विरुद्ध अभियुक्त को संरक्षण देने तथा पीड़ित लोगों की हत्या में सहभागिता का सख्त मामला दर्ज किया जाना चाहिए, जिससे भविष्य में झूठी गवाही देकर रसूखदार लोगों को बचाने का खेल दोबारा खेला जा सके।

, सलमान द्वारा सुप्रीम कोर्ट में दायर अपनी अर्जी वापस ले ली गई है, जिसमें उन्होंने कमाल खान के बयान की मांग की थी।

 क्या सुप्रीम कोर्ट उस अर्जी पर सुनवाई कर सलमान खान, कमाल खान और अशोक सिंह का नार्को टेस्ट कराने का आदेश देगा, जिससे देश की जनता इस मामले का पूरा सच जान सके और सलमान खान बीइंग ह्यूमन से ह्यूमन बीइंग बन सकेंगे।

 इस मामले में अंतिम न्याय तो सुप्रीम कोर्ट ही करेगी पर आम जनता को न्याय होता दिखने के लिए कई बातों का जवाब जरूरी है।

 सबसे पहला और अहम सवाल यह है कि सबूतों की ऐसी बारीक जांच गरीब जनता को जेल भेजने से पहले क्यों नहीं की जाती।

 दूसरा, सलमान को एक दिन क लिए भी जेल नहीं जाने दिया गया, जिसके लिए अदालती समय के बाद भी उन्हें जमानत दे दी गई, जबकि आम कैदी बरसों तक जेल में पड़े रहते हैं।

 तीसरा और सबसे अहम सवाल यह है कि अभियोजन पक्ष के सबूतों को संदिग्ध मानने के लिए तर्कों की शृंखला दी गई पर उन्हें संदिग्ध बताने के लिए बचाव पक्ष द्वारा क्या सबूत पेश किए गए यह जानना भी बहुत जरूरी है।

 अगर दिवंगत पुलिसकर्मी की गवाही संदिग्ध थी तो 45 साल पुराने घरेलू ड्राइवर का अपराध के 12 साल बाद दिया गया बयान स्वागत योग्य कैसे हो सकता है।

 हाईकोर्ट ने कहा कि जांच बहुत गलत तरीके से हुई और ऐसी खामियां छोड़ दी गईं, जिससे आरोपियों को लाभ मिला।

 क्या महाराष्ट्र सरकार आरोपी पुलिस अधिकारियों के विरुद्ध मामले में ढील देने के लिए कार्रवाई करेगी जैसा कि शीना बोरा मामले में किया गया।

 इस मामले के मुख्य गवाह रवींद्र पाटिल की मौत लिए जिम्मेदार लोगों के विरुद्ध महाराष्ट्र सरकार द्वारा एसआईटी जांच करा के एफआईआर दर्ज होना गवाहों की सुरक्षा तथा पुलिस बल के मनोबल को बढ़ाने के लिए महत्वपूर्ण कदम हो सकता है।

, हरियाणा में अशिक्षित और आर्थिक तौर पर कमजोर लोगों को लोकतांत्रिक प्रकिया में पंचायत का चुनाव लड़ने से ही प्रतिबंधित कर दिया गया है।

 हाईकोर्ट के निर्णय के बाद सलमान खान की मित्र फराह खान ने ट्वीट कर कहा कि फुटपाथ पर सोने के विरुद्ध कानून का पालन होना चाहिए।

 समाज की व्यवस्था सामंती हो गई है।

 ट्विटर पर शिकायतों के आधार पर बगैर प्रमाण के लोगों की गिरफ्तारी हो जाती है।

 निर्भया मामले में नाबालिग आरोपी को जेल से छूटने के बाद राष्ट्रीय सुरक्षा कानून के तहत बंद करने पर विचार हो रहा है पर सलमान खान जैसे ताकतवर लोग पूरी व्यवस्था को ठेंगा दिखा देते हैं।

 उम्मीद है कि महाराष्ट्र सरकार इंग्लैंड में अांबेडकर भवन बनाने के अलावा इस मामले में सुप्रीम कोर्ट में अपील कर दोषियों को सख्त सजा दिलाएगी तभी आंबेडकर के समता मूलक समाज का सपना साकार होगा।

 केंद्र सरकार द्वारा कॉलेजियम प्रणाली में सुधार के अलावा आपराधिक कानूनों तथा पुलिस व्यवस्था में सुधार हेतु जरूरी कदम उठाने से ही संविधान दिवस की गरिमा साकार होगी वरना मानवनिर्मित न्याय की चक्की में सिर्फ गरीब और कमजोर ही पिसते रहेंगे।

 अब वक्त गया है कि ये कदम जल्दी ही उठा लिए जाएं।

,  , सौजन्य :-दैनिक भास्कर,12.12.2015,विराग गुप्ता।

