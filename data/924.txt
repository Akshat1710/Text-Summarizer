ट्रंप की तंगदिली और भारत (दैनिक ट्रिब्यून)।

जैक मा को भारत की जनता कम ही जानती है।

 मगर ई-कामर्स कंपनी अलीबाबा से करोड़ों लोग वाकिफ हैं, जिसके मालिक जैक मा हैं।

 जैक मा ने जब से ‘पेटीएम’ में निवेश किया है, इस कंपनी की लोकप्रियता आसमान पर है।

 जैक मा, बाज़ दफा उन देशों में उपस्थित होते हैं, जहां नया निजाम सत्ता अपने हाथ में लेता है।

 ‘अलीबाबा’ के मालिक जैक मा नवंबर 2014 में जब पहली बार भारत आये, तब चीन के आर्थिक विश्लेषकों को भारत में तेजी से उदित होता मिडल क्लास, उसी स्पीड में बढ़ते ‘ट्रेंड लेबर वर्कफोर्स’ में ई-कामर्स की विशाल संभावना दिख रही थी।

 आदतन, जैक मा जनवरी 2017 में अमेरिका भी गये, उस समय राष्ट्रपति ट्रंप ‘अमेरिका फर्स्ट’ का आह्वान कर रहे थे।

 विचलित जैक मा ने चेतावनी दी कि हम ‘फुल स्केल ट्रेड वार’ की तरफ जा रहे हैं।

 उसकी शुरुआत एच-1 बी वीज़ा वालों का वेतन डबल करने वाले बिल से होनी है, जिसके प्रस्ताव मात्र से हड़कंप मच गया है।

अभी सिलिकॉन वैली या अमेरिका के दूसरे इलाकों में स्थित कंपनियों के सीईओ ने अपने कर्मियों को सलाह दी है कि जो लोग एच-1 बी वीज़ा के आधार पर यहां नौकरी कर रहे हैं, वे फिलहाल देश से बाहर न जाएं।

 उन्हें डर है कि ऐसे लोगों के लौट आने की मुश्किलें ट्रंप प्रशासन खड़ी कर सकता है।

 अमेरिका हर साल ‘हाई स्किल्ड’ लोगों के लिए 85 हज़ार ‘एच-1 बी’ वीजा जारी करता है, जिसे सख्त करने के वास्ते व्हाइट हाउस नये सिरे से समीक्षा कर रहा है।

सिर्फ़ तीन कंपनियों का उदाहरण देते हैं।

 2005 से 2014 के बीच टीसीएस, इंफोसिस और विप्रो में 86 हज़ार नये ‘एच-1 बी वर्कर’ भारत से अमेरिका गये।

 सवाल, लाखों भारतीय आईटी वर्करों के भविष्य का है।

 बात सिर्फ़ अमेरिका में बसे भारतीय आईटी वर्करों तक सीमित नहीं है।

 स्वास्थ्य, फार्मास्यूटिकल्स, होटल इंडस्ट्री, अधोसंरचना जैसे क्षेत्रों में योगदान दे रहे भारतीय प्रवासियों की संख्या अमेरिका में बढ़ती गई है।

 2014 में ख़बर मिली कि अमेरिका में भारत से गये अाप्रवासी, बाक़ी देशों से आने वाले लोगों की लकीर छोटी कर गये।

 2014 में पता चला कि भारत से 1 लाख 47 हज़ार नये प्रवासी अमेरिका जा चुके हैं।

 इनके मुक़ाबले चीन से 1 लाख 32 हज़ार और मैक्सिको से 1 लाख 30 हज़ार प्रवासी अमेरिका बस पाये थे।

 ‘इंडियन अमेरिकन्स’ इस समय मैक्सिको से गये आप्रवासियों के बाद दूसरा सबसे बड़ा अनिवासी समूह है, जिसकी संख्या लगभग 38 लाख बताई जाती है।

 यह संख्या अमेरिका में बसे चार करोड़, 13 लाख अाप्रवासियों का 4.7 प्रतिशत है।

सितंबर 2014 से जून 2016 तक अमेरिकी कंपनियों ने भारत में 28 अरब डॉलर निवेश किया था, जिसे 2019 तक 45 अरब डॉलर तक पहुंचाने का लक्ष्य था।

 क्या उसमें बाधा आनी है।

 यूएस-इंडिया बिजनेस कौंसिल ऊहापोह की स्थिति से गुज़र रही है कि वाल स्ट्रीट के जो रणनीतिकार व्हाइट हाउस में हैं, पता नहीं भारत के बारे में क्या सोचते हैं।

 आईटी के क्षेत्र में भारत से होने वाले निर्यात का साठ फीसदी अकेले अमेरिका के खाते में है।

 पिछले पांच वर्षों में भारतीय सॉफ्टवेयर कंपनियों ने दो अरब डॉलर से अधिक का निवेश अमेरिका में किया है।

 2015 में ख़बर आई थी कि भारत की सौ से अधिक आईटी कंपनियां कुल जमा 15 अरब डॉलर का निवेश अमेरिका में कर चुकी हैं।

 यह व्यापार दोतरफा तरक्की की ओर अग्रसर था।

 लेकिन क्या ट्रंप की नयी नीतियों की वजह से इस खुशहाली को ग्रहण लगना है।

 भारतीय ई-कामर्स कंपनियां इस समय अनिश्चितता के दौर से गुज़र रही हैं।

सवाल यह है कि यदि मैक्सिको की तरह हमारे ऊपर भी किसी किस्म की गाज गिरी तो उसे रोकने के वास्ते मोदी सरकार के पास क्या विकल्प है।

 फिलहाल के लिए सात मुस्लिम देशों के नागरिकों को आने से नब्बे दिनों का बैन लगाकर ट्रंप ने बयाना ले लिया है।

 ट्रंप चौतरफा हमले की वजह से इस समय उलझे हुए हैं, जिसमें उनका साथ देने से कनाडा, ब्रिटेन और यूरोपीय संघ के अमेरिका समर्थक देश भी किनारा कर रहे हैं।

 उसकी मुख्य वजह ट्रंप का मुस्लिम विरोधी फरमान है।

 डर यह है कि बदसुलूकी का दायरा भारतीय मुसलमान प्रवासियों तक विस्तार न ले ले।

 पहले भी अमेरिकी प्रशासन हमारे दिवंगत राष्ट्रपति अब्दुल कलाम और फिल्म स्टार शाहरुख़ ख़ान जैसे सेलिब्रिटी से बदसुलूकी कर चुका है।

 आम भारतीय मुसलमानों से आये दिन अमेरिका में भेदभाव की बातें वहीं की वहीं दब जाती हैं।

 ख़तरा यह है कि ट्रंप की इस तंगदिली से दुनिया में चरमपंथ को नये सिरे से बढ़ने का बहाना मिल जाएगा।

सीरिया के नागरिकों को स्थाई रूप से रोकने और दूसरे शरणार्थियों पर 120 दिनों के आव्रजन प्रतिबंध की प्रशंसा यूरोप ही नहीं, भारत में दक्षिणपंथी सोच वाले कर सकते हैं।

 इस्राइल इससे खु़श हो सकता है।

 ट्रंप के इस्राइली मूल के दामाद, जो उनके राजनीतिक सलाहकार बन गये हैं, संभव है कि वे मुसलमान विरोधी आग में घी डालते रहें।

 प्रश्न यह है कि 911 के आतंकी सऊदी अरब से सबसे अधिक गये तो उस मुल्क पर ट्रंप की मेहरबानी क्यों हो रही है।

 2611 का ज़िम्मेदार पाकिस्तान क्या हाफिज़ सईद को हाउस अरेस्ट के ड्रामे के बाद अमेरिका से ख़ैरात प्राप्त करता रहेगा।

 क्या तुर्की व रूस की वजह से ट्रंप पाकिस्तान के विरुद्ध आक्रामक नहीं होंगे।

ट्रंप विश्व नेता से अधिक व्यापारी हैं।

 इसलिए, कुछ सवाल अब भी अनुत्तरित हैं कि ट्रंप ने अमेरिकी उत्पाद ख़रीदने और अमेरिकियों को ही नौकरी देने के वास्ते ‘अमेरिका फर्स्ट’ का जो नारा दिया है, उससे प्रधानमंत्री मोदी कितना इत्तेफाक़ रखते हैं।

 अमेरिकी दूतावास की वेबसाइट पर उद्धृत शब्दों को ठीक से समझने पर यही लगता है कि ट्रंप ने भारत में प्रतिरक्षा और एटमी ऊर्जा उत्पादन, इंफ्रास्ट्रक्चर के क्षेत्र में अमेरिकी कंपनियों को प्राथमिकता देने की बात की है।

 यह कार्ड एक फरवरी को बजट के बाद खुलेगा।

आमतौर पर जब दो शासनाध्यक्ष औपचारिक बातें करते हैं तो उनकी शब्दावली में आतंकवाद के विरुद्ध वैश्विक युद्ध, उभयपक्षीय सहकार को मज़बूती देने जैसे तमाम संकल्प समाहित कर दिये जाते हैं।

 सच यह है कि भारत का उद्योग जगत अनिश्चितता के दौर से गुज़र रहा है।

 सिलिकॉन वैली के सस्ते आईटी प्रोफेशनल्स ट्रंप के रहते निकाल बाहर किये गये तो उन्हें दुनिया के किस हिस्से में रोज़गार दिलाना है, क्या इसका कोई ब्लूप्रिंट मोदी सरकार के पास है।

 मोदी प्रशंसकों को चाहिए कि इस पर मनन करें, और इससे निपटने का मार्ग तलाशें।

, –पुष्परंजन।

सौजन्य- दैनिक ट्रिब्यून।

