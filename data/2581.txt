संपादकीय : आतंकवाद की वैश्विक चुनौती (नईदुनिया)।

लंदन स्थित वेस्टमिंस्टर (जहां ब्रिटिश संसद और सरकारी कार्यालय स्थित हैं) में हुए हमले को ब्रिटिश पुलिस ने अपने आरंभिक आकलन में आतंकवादी कार्रवाई माना, तो उसकी वजहें साफ हैं।

 पहली तो यह कि ये हमला बेल्जियम की राजधानी ब्रसेल्स में हुए घातक हमले की पहली बरसी पर हुआ।

 फिर नीस (फ्रांस), बर्लिन (जर्मनी) और ओहायो (अमेरिका) में पिछले साल हुए आतंकवादी हमलों जैसा तरीका इसमें अपनाया गया।

 उन सभी जगहों पर हमलावर ने मोटरवाहनों का हथियार के रूप में इस्तेमाल किया था।

 उसके पहले 2014 में इराक और सीरिया में अपना गढ़ बनाए चरमपंथी संगठन इस्लामिक स्टेट (आईएस) ने अपने समर्थकों से पश्चिमी देशों में काफिरों को निशाना बनाने की अपील की थी।

 कहा था – बम या गोली ना मिले तो काफिरों के सिर को पत्थर से कुचल दो, उन्हें चाकू घोंप दो, उनके ऊपर कार चला दो, उन्हें ऊंचाई से फेंक दो अथवा उनका गला दबा दो।

 पश्चिमी सुरक्षा विशेषज्ञों के मुताबिक उसके बाद यूरोप और अमेरिका के शहरों में छिटपुट दहशतगर्दी हमलों की तादाद बढ़ी, जो कई मौकों पर अत्यंत घातक सिद्ध हुए।

 2015 से आईएस के खिलाफ जंग में तेजी आई।

 नतीजतन, इराक और सीरिया के कई इलाकों पर उसकी पकड़ ढीली पड़ी।

 इससे परेशान आईएस ने पिछले साल फिर 2014 वाली अपील को दोहराया।

 इसी पृष्ठभूमि के कारण लंदन के ताजा हमले के पीछे आईएस का हाथ समझा गया है।

, इस संदर्भ में उल्लेखनीय है कि आईएस का दुनिया भर में कोई सुसंगठित और समन्वित ढांचा है, ऐसा नहीं माना जाता।

 लेकिन उसने जिस कट्टरपंथी और हिंसक सोच को प्रचारित किया है, उसके प्रभाव में हर जगह कुछ लोग आए हैं।

 जानकारों की राय है कि वो लोग ही ऐसी कार्रवाइयों को अंजाम दे रहे हैं।

 इस बार संभवत: एक ऐसे ही दहशतगर्द ने ब्रिटिश लोकतंत्र के प्रतीक को निशाना बनाया।

 वह किसी नेतानेताओं को बंधक बनाने में सफल होता, तो बहुत बड़े पैमाने पर अफरातफरी मच सकती थी।

 कुछ वैसा ही, जैसी आशंका 13 दिसंबर 2001 को भारतीय संसद पर हमले के समय पैदा हुई थी।

 इसीलिए चार मौतों और तकरीबन 40 लोगों के जख्मी होने के साथ इस घटना के पटाक्षेप पर ब्रिटेन ने राहत की सांस ली।

 ब्रिटिश पुलिस के सूत्रों ने संतोष जताया कि उनकी सुरक्षा व्यवस्था संकट के वक्त कारगर रही।

 उन्होंने छोटे स्तर हमले को इसका संकेत माना कि ब्रिटेन में आईएस किसी बड़ी साजिश को अंजाम देने की स्थिति में नहीं है।

 लेकिन चिंताजनक यह है कि आईएस के ऐसे उन्मादी समर्थक विभिन्न् देशों में मौजूद हैं, जो आत्मघात की कीमत पर भी हमला कर डालते हैं।

 इस खतरे से कैसे निपटा जाए, इस पर विकसित देश भी किंकर्तव्यविमूढ़ दिखते हैं।

 दशकों से आतंकवाद का दंश झेल रहे भारत जैसे देश के लिए भी यह एक नई चुनौती है।

 अब उसे आईएस के इस प्रकार के हमलों से खुद को बचाने के लिए भी तैयार रहना होगा।

, सौजन्य- नईदुनिया।

