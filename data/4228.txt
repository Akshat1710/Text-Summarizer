अब खैर नहीं (दैनिक ट्रिब्यून)।

आखिरकार सुप्रीम कोर्ट की मिलावटखोरों के खिलाफ सख्त सजा निर्धारित करने की कोशिश रंग लाती नजर आ रही है।

 दूध व अन्य खाद्य पदार्थों में मिलावट करने वालों के लिये सख्त सजा के प्रावधान की बात शीर्ष अदालत ने केंद्र सरकार से कही थी।

 अब तक देश में मिलावट करने पर मामूली सजा का प्रावधान है।

 आईपीसी की धाराओं के अनुसार सिर्फ छह माह की सजा होती है।

 हालांकि उत्तर प्रदेश व पश्चिम बंगाल में मिलावट रोकने के लिये सख्त कानून बनाये गये हैं।

 इसे संज्ञेय अपराध भी घोषित किया गया है।

 यह अलग बात है कि इन राज्यों में सख्त कार्रवाई कितने लोगों के विरुद्ध की गई है।

 नि:संदेह किसी के जीवन से खिलवाड़ करना बड़ा अपराध है और इसकी सजा भी बड़ी ही होनी चाहिए।

 सुप्रीम कोर्ट की पहल पर इस बाबत अध्ययन करके विधि आयोग ने रिपोर्ट सरकार को सौंप दी है।

 अब देखना है कि सरकार जीवन रक्षा से जुड़े मामले में कितनी तत्परता दिखाती है और विधि आयोग की सिफारिशों को कब कानूनी रूप देती है।

 एक अनुमान के अनुसार भारत में खाद्य पदार्थों में बत्तीस फीसदी मिलावट होती है।

विधि आयोग ने सरकार को मिलावटखोरों पर शिकंजा कसने के लिये जो सुझाव दिये हैं, उसमें मिलावट की प्रकृति के अनुरूप गंभीर सजा का प्रावधान है।

 अब तक आईपीसी की  धारा 272 व 273 में मिलावट करने पर छह माह की सजा का प्रावधान है।

 विधि आयोग ने सजा को संज्ञेय बनाने के साथ सख्त सजा का प्रावधान करने का सुझाव दिया है।

 विधि आयोग की सिफारिशों के अनुसार मिलावटी खाद्य पदार्थों का सेवन करने से होने वाली क्षति के अनुसार श्रेणियां बनाकर अलग-अलग सजा का प्रावधान किया है।

 सिफारिशों के अनुसार हल्के नुकसान पर एक साल तक की जेल और तीन लाख तक के जुर्माने का प्रावधान है।

 गंभीर नुकसान होने पर छह साल की सजा और पांच लाख का जुर्माना लगाया जा सकता है।

 इसी प्रकार मिलावटी खाद्य पदार्थ के सेवन से यदि किसी की मृत्यु हो जाती है तो उम्रकैद व दस लाख तक का जुर्माना अपराध साबित होने पर हो सकता है।

 इसके पीछे सोच यही है कि सख्त कानून के चलते मिलने वाली सजा के कारण मिलावटखोरी पर रोक लग सकेगी।

 अब देखना यह है कि विधि आयोग की पहल को सरकार कितनी जल्दी मूर्त रूप देती है।

, सौजन्य- दैनिक ट्रिब्यून।

