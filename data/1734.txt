युवा ब्रिगेड की जीत (नवभारत टाइम्स)।

टीम इंडिया ने जिस तरह ऑस्ट्रेलिया को चौथे टेस्ट में 8 विकेट से हराकर 4 मैचों की सीरीज पर 2-1 से कब्जा जमाया, वह इस बात का संकेत है कि भारतीय क्रिकेट की युवा ब्रिगेड ने अपनी लय हासिल कर ली है।

 काफी कम अनुभव वाले इन खिलाड़ियों ने कप्तान विराट कोहली की गैर मौजूदगी में आखिरी मैच शानदार तरीके से जीता।

 वैसे भी इस सीरीज में विराट कुछ खास नहीं चल पाए।

 लेकिन इससे टीम के जज्बे को कोई फर्क नहीं पड़ा।

, सबसे दिलचस्प बात यह कि इस टीम ने धर्मशाला जैसी अच्छी पिच पर अपनी ताकत दिखाई।

 कहा जा रहा था कि टेस्ट मैच अब ऊब पैदा करने लगे हैं।

 पर इस सीरीज ने यह धारणा भी तोड़ दी है।

 चारों मैचों में हर सेशन किसी युद्ध जैसा दिखा, जिसमें दोनों टीमें हर पल एक-दूसरे पर हावी होने की कोशिश करती दिखीं।

 इस श्रृंखला ने साबित किया है कि टीम इंडिया में फिलहाल कहने के लिए भले ही विराट कोहली के अलावा और कोई स्टार खिलाड़ी न हो, पर इसके सदस्य खेल के हर डिपार्टमेंट में अपना दमखम दिखाने को तैयार हैं।

 जाहिर है, इन्हीं में से ही कल स्टार भी निकलेंगे।

 जैसे, ऋद्धिमान साहा ने न सिर्फ विकेटकीपर के रूप में अलग पहचान बनाई, बल्कि इस सीरीज में लोअर आर्डर एंकर बैट्समैन की महत्वपूर्ण भूमिका भी निभाई।

 रांची टेस्ट में उन्होंने अपने करियर का तीसरा शतक लगाया और धर्मशाला टेस्ट में उन्होंने जडेजा के साथ मिलकर भारतीय टीम को बढ़त दिलाई।

, दिलचस्प बात यह है कि ऑस्ट्रेलियाई खिलाड़ी सिर्फ भारतीय स्पिनरों से ही परेशान नहीं हुए, उमेश यादव की धाकड़ तेज गेंदबाजी ने भी बार-बार उनकी हेकड़ी पस्त की।

 नई गेंद से उन्होंने शुरुआती विकेट लिए, जबकि पुरानी गेंद से रिवर्स स्विंग कराके बड़ी साझेदारियां नहीं बनने दीं।

 इस सीरीज में उमेश ने 17 विकेट लिए।

 विराट कोहली की अनुपस्थिति में उनकी जगह कप्तानी संभाल रहे अजिंक्य रहाणे ने काफी सूझबूझ के साथ फैसले लिए।

, सबसे बड़ी बात यह कि इस टीम में गिर कर उठने और लड़ने का जज्बा है।

 भारतीय टीम ने पहले ही मैच में खराब बैटिंग की और मैच हार गई।

 लेकिन उसके बाद टीम फिर उठ खड़ी हुई और अपना हौसला दिखाया।

 अब अगर ये युवा खिलाड़ी बाहर जाकर कोई टेस्ट सीरीज जीतकर दिखा दें, तो टीम इंडिया की वैसी ही धाक दुनिया में जम जाएगी, जैसी 2010 से पहले हुआ करती थी।

 बहरहाल, हमारे प्रबंधकों को अपने खिलाड़ियों पर भरोसा करना होगा।

 शुरुआती दो मैचों में खेल से ज्यादा चर्चा खराब पिचों को लेकर हुई।

 हमें अच्छी पिचें बनानी होंगी, ताकि खिलाड़ियों की क्षमता की परख हो और कोई यह न कह सके कि हम सिर्फ टेलर-मेड पिचों पर जीत सकते हैं।

, सौजन्य- नवभारत टाइम्स।

