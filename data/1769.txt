बीते हुए दिन वे मेरे, प्यारे-प्यारे दिन (हिन्दुस्तान)।

अतीत के साथ सबसे अच्छी बात यह है कि वह बड़ा उपयोगी होता है।

 वह हमें यह एहसास दिलाता है कि हमारे जीवन में कोई अच्छा वक्त भी था, वरना वर्तमान हमेशा ही झंझटों से भरा होता है।

 इसलिए इंसान अतीत को लेकर हमेशा भावुक हो जाता है।

 जिस आदमी ने जिंदगी भर भीख मांगी हो, वह भी याद करके भावुक हो जाता है-‘वाह, वे भी क्या दिन थे, जब लोग दो पैसे, पांच पैसे देते थे, तब भी दिल खुश हो जाता था, आज के दौर में तो कोई दस का नोट भी दे, तो उसकी इतनी कीमत नहीं होती।

 हम उस दौर में हैं, जब अतीत की यादें भविष्य की उम्मीदों से दस गुना ज्यादा होती हैं।

 इसलिए अपनी उम्र के लोगों को बचपन की यादों पर भावुक होते देखता हूं या तूने काजल लगाया, दिन में रात हो गई या आज मौसम बड़ा बेईमान है किस्म के गानों को ‘ओल्ड इज गोल्ड’ की श्रेणी में देखता हूं, तो मुझे पक्का लगता है कि 30-40 साल बाद हनी सिंह या हिमेश रेशमिया के गानों को भी ‘क्लासिक’ कहने वाले मिल जाएंगे।

, अतीत का सबसे बड़ा फायदा यही है कि उसके वापस आने का खतरा नहीं रहता।

 स्कूल को लेकर हम इसलिए भावुक हो सकते हैं, क्योंकि अब यह खतरा नहीं है कि पीटने वाले गणित के मास्टर साहब लौट आएंगे, जबकि ऑफिस के बॉस के कल और परसों, बल्कि रोज दफ्तर आने का पूरा-पूरा भय है।

 हमे मोदीजी का आभारी होना चाहिए कि उन्होंने हमारे लिए अतीत को ज्यादा बड़ा और आकर्षक बना दिया है।

 वाह, एक महीने पहले ही कैसा शानदार वक्त था, जब हम एटीएम में जाते थे और पैसा निकाल लाते थे।

 पैसे अपने अकाउंट में तब भी ज्यादा नहीं होते थे, लेकिन जितने थे, अपने थे।

 कुछ तो यह भी याद करने लगे हैं कि देश में एक प्रधानमंत्री था, जो कुछ नहीं बोलता था।

 नए साल के मौके पर अतीत चिंतन इसलिए ही किया है, ताकि कुछ भावुकता का सुख मिले।

 वैसे नए साल में एक बात तो तय है।

 देर-सबेर कभी न कभी एटीएम से अपना पैसा निकालना आसान होने वाला है।

, – राजेन्द्र धोड़पकर।

सौजन्य – हिन्दुस्तान, 15-12-2016।

