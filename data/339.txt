संपादकीय : पूर्व सैनिकों का असंतोष है असली मुद्दा (नई दुनिया)।

रिटायर्ड सूबेदार रामकिशन ग्रेवाल ने खुदकुशी की।

 बताया गया कि यह कदम उन्होंने जिस रूप में वन रैंक-वन पेंशन (ओआरओपी) योजना लागू हुई, उससे असंतुष्ट होकर उठाया।

 जब देश में राष्ट्रवाद की भावनाएं उफान पर हों और सेना को लेकर सार्वजनिक रूप से रोज आदर जताए जा रहे हों, उस वक्त एक पूर्व सैनिक के ऐसे कदम से जनमानस में व्यग्रता पैदा होना लाजिमी है।

 इसके मद्देनजर विपक्ष खासकर कांग्रेस और ‘आप” ने इस घटना को सत्ताधारी भाजपा को घेरने का मौका बनाया, तो वह भले जितना अवांछित हो, किंतु अनपेक्षित नहीं है।

 वह दौर बहुत पीछे छूट गया, जब राजनीतिक दल राष्ट्रीय महत्व के विषयों को क्षणिक राजनीति से ऊपर रखते थे।

 इसलिए राहुल गांधी या केजरीवाल अथवा मनीष सिसोदिया पीड़ित परिवार के सदस्यों से मिलने तुरंत पहुंच गए, तो उसमें कुछ आश्चर्यजनक नहीं था।

, बहरहाल, जिस तरह से इस प्रकरण से निपटा गया, उस पर जरूर सवाल उठाए जाएंगे।

 मान लें, राहुल या केजरीवाल की ग्रेवाल के परिजनों से मुलाकात हो जाती, तो क्या हो जाता।

 ये खबर महज एक-दो घंटे की सुर्खी होती।

 मगर इसे रोकने के लिए दिल्ली पुलिस ने ग्रेवाल के परिजनों को हिरासत में लेकर आम भावनाओं के विरुद्ध कदम उठाया।

 इसी तरह इसकी जरूरत नहीं थी कि जब लोग सदमे में थे, तभी विदेश राज्यमंत्री जनरल वीके सिंह ग्रेवाल की मनोदशा पर सवाल उठाते।

, दरअसल, सरकार के लिए अधिक विचारणीय यह है कि ओआरओपी लागू होने के बावजूद पूर्व सैनिक असंतुष्ट क्यों हैं।

 वो ऐसा क्यों मानते हैं कि उनकी मांगें पूरी नहीं हुईं।

 प्रधानमंत्री नरेंद्र मोदी ने हाल ही में कहा कि ओआरओपी के तहत लगभग 5,500 करोड़ रुपए दिए जा चुके हैं।

 मगर पूर्व सैनिकों के मुताबिक सरकार ने जो लागू किया है, वह ना तो पेंशन में एकमुश्त इजाफा है, ना ही ओआरओपी।

 उलटे जो विसंगतियां छोड़ दी गई हैं, उनके कारण वरिष्ठ सैन्यकर्मियों को अपने जूनियर सैन्यकर्मियों से कम पेंशन मिलने की स्थिति बन गई है।

 फिर एक मुद्दा पेंशन पुनरीक्षण का है।

 वर्तमान योजना में हर पांच वर्ष पर पेंशन पुनरीक्षण होगा।

 इसीलिए पूर्व सैनिक इसे वन रैंक फाइव पेंशन योजना कह रहे हैं।

 जब सरकार ने ओआरओपी लागू करने का एलान किया, तब कहा गया था कि स्वैच्छिक सेवानिवृत्ति लेने वाले सैनिकों को इसका लाभ नहीं मिलेगा।

 जबकि अनुमान है कि 40 प्रतिशत सैनिक जल्दी सेवानिवृत्त हो जाते हैं।

 इसका पूर्व सैनिकों ने विरोध किया तो एक सदस्यीय न्यायिक जांच समिति बनाई गई।

 वह अपनी रिपोर्ट सरकार को सौंप चुकी है, जिसे सार्वजनिक नहीं किया गया है।

 क्या इन्हीं कारणों से पूर्व सैनिकों में असंतोष बढ़ा है।

 सरकार को इन प्रश्नों पर गंभीरता से सोचना चाहिए।

 विपक्ष की बातें भले देशवासी आज ना सुन रहे हों, लेकिन पूर्व सैनिकों की पीड़ा को वे नजरअंदाज नहीं करेंगे।

सौजन्य – नई दुनिया, 04-11-2016।

