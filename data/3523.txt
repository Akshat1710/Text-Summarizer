बड़े बदलाव का संदेश (दैनिक जागरण)।

प्रधानमंत्री नरेंद्र मोदी ने पिछले दिनों अपने मंत्रिमंडल में विस्तार के बाद मंत्रियों के विभागों में जो फेरबदल किया उसे महज सामान्य-स्वाभाविक कदम नहीं कहा जा सकता।

 यह फेरबदल बता रहा है कि मंत्रियों के कामकाज के आकलन के बाद ही उनके विभाग बदले गए और उन्हें यह संदेश भी दिया गया कि वे अपने काम पर ध्यान दें, विकास के मोर्चे पर अपेक्षित नतीजे पेश करें और खुद को विवादों से दूर रखें।

 मंत्रिमंडल में विस्तार और फेरबदल प्रतीक्षित था।

 अब मोदी मंत्रिमंडल में मंत्रियों की संख्या 77 पहुंच गई है।

 यह संख्या केंद्रीय मंत्रिमंडल के लिए निर्धारित अधिकतम संख्या के करीब है और अब यह भी कहा जा सकता है कि यह एक बड़ा मंत्रिमंडल है।

 इस विस्तार-फेरबदल में मंत्रिपरिषद के कामकाज को गति देने के इरादे के साथ-साथ कुछ राजनीतिक बाध्यताएं भी नजर आ रही हैं।

 अगले वर्ष कई राज्यों में चुनाव होने हैं।

 इसे ध्यान में रखकर भी मंत्रियों का चयन किया गया और साथ ही जातीय समीकरणों का भी ध्यान रखा गया।

 उत्तर प्रदेश से एक दलित और एक पिछड़े को मंत्रिपरिषद में जगह देकर इस धारणा को तोड़ने की कोशिश की गई है कि भाजपा पर अगड़ी जातियों का अधिक प्रभाव है।

 भाजपा ने उत्तर प्रदेश सहित अन्य राज्यों से भी कई दलित चेहरों को मंत्रिमंडल में शामिल कर एक बड़े वोट बैंक को यह संदेश दिया है कि उसके द्वार दलितों के लिए खुले हैं।

 भाजपा की यह पहल बसपा के लिए एक गंभीर चुनौती है।

, प्रधानमंत्री ने पांच मंत्रियों की छुट्टी कर और कई प्रमुख मंत्रलयों में फेरबदल कर यही संकेत दिया कि वह सरकारी कामकाज को गति देने के लिए कड़े कदम उठाने के लिए तैयार हैं।

 स्मृति ईरानी को मानव संसाधन विकास मंत्रलय से कपड़ा मंत्रलय भेजना एक बड़ा बदलाव है।

 स्मृति ईरानी मानव संसाधन विकास मंत्री के रूप में लगातार चर्चा में रहीं।

 उन्होंने अपनी वाक्पटुता से लोगों का ध्यान खींचा, लेकिन वह अपनी शैक्षिक योग्यता से लेकर अन्य अनेक विवादों से भी घिरीं।

 हालांकि आम धारणा यह थी कि उन्होंने शिक्षा मंत्री के रूप में कई कदम राष्ट्रीय स्वयंसेवक संघ की सोच के हिसाब से उठाए, लेकिन संभवत: उनसे जुड़े विवाद उन पर भारी पड़े।

 शायद यह भी उनके विरोध में गया कि वह मीडिया और शिक्षा के ढांचे पर असर डालने वाले बुद्धिजीवियों के साथ-साथ छात्रों से संपर्क-संवाद के मामले में अपेक्षित राजनीतिक-सामाजिक कौशल नहीं दिखा सकीं।

 हैदराबाद विश्वविद्यालय के छात्र रोहित वेमुला की आत्महत्या पर उनके रुख-रवैये का कई छात्र संगठनों पर प्रतिकूल असर पड़ा।

 कपड़ा मंत्रलय कम महत्व का नहीं, फिर भी यह कहा जा सकता है कि प्रधानमंत्री ने स्मृति ईरानी के माध्यम से उन्हें और साथ ही दूसरे मंत्रियों को अपने कामकाज का स्तर सुधारने और व्यर्थ के विवादों से बचने का संदेश दिया है।

 स्मृति ईरानी की जगह मानव संसाधन विकास मंत्रलय संभालने वाले प्रकाश जावड़ेकर ने पर्यावरण मंत्री के रूप में अपने कामकाज से हर किसी को प्रभावित किया है।

 पर्यावरण संबंधी अंतरराष्ट्रीय सम्मेलनों में भी उन्होंने अपनी छाप छोड़ी।

 उन्होंने विकास की परियोजनाओं में पर्यावरण मंत्रलय की अड़ंगेबाजी को भी समाप्त किया।

 पर्यावरण मंत्री के रूप में तो प्रकाश जावड़ेकर ने अपने प्रशासकीय कौशल का परिचय दिया, लेकिन मानव संसाधन मंत्री के रूप में उन्हें और अधिक राजनीतिक कौशल दिखाना होगा।

 इस मंत्रलय का दायित्व संभालते ही उन्होंने यह जो सूझबूझ भरा बयान दिया कि अगर छात्र प्रतिकार करना नहीं सीखेंगे तो नई चीजें कैसे आएंगी, उसका छात्रों पर सकारात्मक असर दिख रहा है।

, पर्यावरण मंत्रलय में जावड़ेकर की जगह अनिल माधव दवे को लाया गया है।

 दवे कई सामाजिक और साथ ही पर्यावरण संबंधी अभियानों से जुड़े रहे हैं।

 खास बात यह है कि वह पर्यावरण प्रेमी राजनेता के तौर पर जाने जाते हैं।

 इससे उन्हें पयार्वरण हितैषी लॉबी के साथ तालमेल बैठाने में आसानी होगी, लेकिन उनके सामने यह चुनौती भी है कि अपने राजनीतिक कौशल से प्रकाश जावड़ेकर ने जिन अंतरराष्ट्रीय समझौतों को अंतिम रूप दिया उन पर सही तरह से और समय रहते अमल कैसे हो।

 कैबिनेट के एक अन्य महत्वपूर्ण सदस्य रविशंकर प्रसाद से दूरसंचार मंत्रलय लिए जाने के पीछे टेलीकॉम लॉबी के साथ उनके संबंधों में आई दूरी को माना जा रहा है।

 शायद इस दूरी के कारण ही काल ड्राप जैसी समस्या के समाधान में देरी हो रही थी।

 इस समस्या को समझने के लिए तकनीकी दक्षता वाले मंत्री की आवश्यकता थी।

 यह योग्यता आइआइटी-बीएचयू से बीटेक-एमटेक करने वाले मनोज सिन्हा में देखी गई और उन्हें दूरसंचार मंत्रलय की कमान सौंप दी गई और अपने कानूनी ज्ञान के लिए प्रतिष्ठित रविशंकर प्रसाद को स्वाभाविक रूप से कानून मंत्रलय की जिम्मेदारी सौंप दी गई।

 कानून मंत्री के तौर पर रविशंकर प्रसाद की चुनौतियां कम गंभीर नहीं हैं।

 सरकार जजों की नियुक्ति समेत कई अहम मामलों में सुप्रीम कोर्ट के साथ उलझी हुई है।

 रविशंकर को न केवल इन मामलों में सरकार का पक्ष मजबूती से रखना होगा, बल्कि अनिवार्य हो चुके न्यायिक सुधारों का सिलसिला भी आगे बढ़ाना होगा।

 मनोज सिन्हा के पास रेल राज्य मंत्री की जिम्मेदारी पहले से है।

 उनकी क्षमता के कायल सुरेश प्रभु भी हैं।

 अब उनकी गिनती उन मंत्रियों में होगी जिनके पास एक से ज्यादा और अलग-अलग प्रकृति वाले मंत्रलय हैं।

 यह भी स्पष्ट है कि प्रधानमंत्री ने एक तरह से उन पर वैसा ही भरोसा जताया जैसा नितिन गडकरी, पीयूष गोयल आदि पर है।

, वेंकैया नायडू से संसदीय कार्य मंत्रलय लिए जाने के पीछे मुख्य वजह संसद के सत्रों के दौरान सत्तापक्ष और विपक्ष के बीच गतिरोध न समाप्त हो पाना माना जा रहा है।

 वेंकैया नायडू की छवि स्पष्ट बात करने वाले मंत्री की है और शायद इसी कारण वह विपक्ष के साथ तालमेल नहीं बिठा सके।

 आज के माहौल में संसद को सही तरह चलाने के लिए एक ऐसे संसदीय कार्य मंत्री की आवश्यकता है जो सभी दलों के साथ संपर्क स्थापित कर उन्हें भरोसे में ले सके।

 वेंकैया नायडू की जगह संसदीय कार्य मंत्री बनाए गए अनंत कुमार दूसरे दलों के नेताओं के साथ अपने मधुर राजनीतिक संबंधों के लिए जाने जाते हैं।

 महेश शर्मा से नागरिक उड्डयन मंत्रलय ले लिए जाने के पीछे यह बात सामने आ रही है कि वह अपने कुछ दायित्वों के साथ खुद को उत्तर प्रदेश की राजनीति में ज्यादा उलझाए हुए थे।

 इसी तरह कुछ लोगों का मानना है कि जयंत सिन्हा के लिए वित्त राज्यमंत्री की जिम्मेदारी छिन जाना किसी झटके से कम नहीं, लेकिन इस परिवर्तन के पीछे एक धारणा यह है कि उन्हें हितों के टकराव वाली स्थिति से दूर किया गया है।

 उनकी पत्नी कई कंपनियों में स्वतंत्र निदेशक हैं, लिहाजा हितों के टकराव के सवाल उठ रहे थे।

 जो भी हो, प्रधानमंत्री ने मंत्रिमंडल विस्तार के बाद मंत्रियों से जिस तरह कहा कि जश्न मनाने के बजाय उन्हें तुरंत काम पर लग जाना चाहिए उससे स्पष्ट है कि वह अब काम में किसी तरह की कोताही नहीं चाहते हैं।

 अब मोदी की इसी टीम को बदलाव-सुधार की उन अपेक्षाओं को पूरा करना होगा जो 2014 में आम जनता ने इस सरकार से की थीं।

 मोदी ने नए मंत्रियों के चयन के जरिये यह भी संकेत दिया कि वह गवर्नेस के लक्ष्य को हासिल करने के साथ भविष्य के लिए अपनी टीम खड़ा करना चाह रहे हैं।

 वह यह काम गुजरात के मुख्यमंत्री के तौर पर भी कर चुके हैं।

 उन्होंने जूनियर मंत्रियों को जिस तरह आगे बढ़ाया और उन पर भरोसा जताया उससे यह भी स्पष्ट है कि वह 2019 की भी तैयारी कर रहे हैं।

सौजन्य- दैनिक जागरण, 10-07-2016 , संजय गुप्त।

