आलेख : सुस्ती के दौर में आगे बढ़ने के जतन – डॉ भरत झुनझुनवाला (नईदुनिया)।

अंतरराष्ट्रीय मुद्रा कोष, एशियाई विकास बैंक और संयुक्त राष्ट्र ने कहा है कि इस साल भारतीय अर्थव्यवस्था फिर से तेज गति पकड़ेगी।

 इसके उलट वैश्विक वित्तीय कंपनी क्रेडिट सुइस की भारतीय इकाई का अनुमान है कि चालू वित्त वर्ष भारतीय अर्थव्यवस्था के लिए ढीला रह सकता है।

 हालांकि अभी यह नहीं कहा जा सकता कि इनमें कौन-सा आकलन सही साबित होगा, पर इतना जरूर कह सकते हैं कि हमारी नीतियां ही तय करेंगी कि इनमें से कौन-सा अनुमान सटीक बैठेगा।

 पहला आयाम डिजिटल अर्थव्यवस्था से जुड़ा है।

 इसके जरिए सरकार देश को पारदर्शी व्यवस्था की ओर ले जा रही है।

 नोटबंदी के दौरान खातों में भारी नकदी जमा कराने वालों को नोटिस भेजा जा रहा है।

 यदि आयकर अधिकारियों यानी आईटीओ ने ईमानदार खाताधारकों को परेशान किए बिना काला धन जमा कराने वालों पर जुर्माना लगाया तो यह कदम एकदम सही होगा।

 पर यदि आयकर अधिकारी इसे घूस वसूलने के सुनहरे मौके के तौर पर लेते हुए ईमानदार खाताधारकों का उत्पीड़न शुरू कर देंगे तो यही कदम उल्टा पड़ जाएगा।

 उस स्थिति में ईमानदार खाताधारक का पूरा ध्यान अपने बचाव में लग जाएगा और उसकी व्यापारिक गतिविधियों की गति बाधित होगी।

 साथ ही साथ बेईमान लोगों द्वारा घूस खिलाकर टैक्स की चोरी भी बदस्तूर जारी रहेगी।

 आईटीओ के सांठगांठ वाले भ्रष्टाचार के चलते ही देश में काला धन जमा हुआ है।

 सरकार को तत्काल ऐसा खुफिया तंत्र बनाना चाहिए जो स्वत: भ्रष्ट अधिकारियों की करतूतों को पकड़ सके।

, दूसरे आयाम का संबंध असंगठित क्षेत्र से है।

 अंतरराष्ट्रीय रेटिंग एजेंसी मूडीज ने कहा है कि डिजिटल अर्थव्यवस्था से असंगठित क्षेत्र दवाब में आएगा।

 जैसे देसी साबुन बनाने वाला उद्यमी अभी तक मुख्यत: नकदी में व्यापार करता था और उसे टैक्स अदा नहीं करना पड़ता था।

 उत्पादन लागत ज्यादा होने के बावजूद वह बाजार में अपना वजूद बचाए हुए था, क्योंकि बड़ी एवं स्थापित कंपनियों को अपने उत्पादों पर टैक्स देना होता है जबकि इस मोर्चे पर उसकी बचत हो जाती थी।

 डिजिटल अर्थव्यवस्था के आने से छोटा उद्यमी भी कर के दायरे में आ जाएगा।

 उसके माल की लागत पहले से ही ज्यादा थी और अब कर लगने से उस पर बोझ और बढ़ जाएगा।

 नतीजतन अपने उत्पाद के दाम बढ़ने से वह बाजार से बाहर हो जाएगा।

 उद्यमी को अगर कर सीमा में छूट हासिल हो, तब भी उसे कर दायरे में आने का डर सताता रहेगा।

 उसे बही-खाते बनवाने होंगे।

 शून्य कर का रिटर्न भी दाखिल करना होगा।

 देश में अधिकांश रोजगार सृजन इन्हीं छोटे उद्यमों के जरिए होता है।

 लिहाजा इन्हें टैक्स रिटर्न के झंझट से दूर रखना चाहिए।

, तीसरा आयाम वित्तीय घाटे का है।

 उपरोक्त संस्थाओं के अनुसार चालू वित्त वर्ष में सरकार का वित्तीय घाटा सकल घरेलू उत्पाद यानी जीडीपी के 3.5 प्रतिशत के दायरे में रहने का अनुमान है।

 अगर यह लक्ष्य हासिल हो जाता है तो बहुत बेहतर होगा।

 फिजूलखर्ची पर काबू पाने के लिए वित्त मंत्री बधाई के पात्र हैं, लेकिन मौजूदा दौर में यह कदम उल्टा भी पड़ सकता है।

 ये सभी संस्थाएं विदेशी निवेश की हिमायती हैं।

 उनका गणित है कि वित्तीय घाटे पर काबू से महंगाई नियंत्रण में रहेगी और विदेशी निवेशक दिल खोलकर निवेश करेंगे।

 सरकार भी ‘मेक इन इंडिया के लिए ऐसा ही सपना संजोए बैठी है, मगर बदले हुए वैश्विक हालात में इन एजेंसियों का ये आकलन फलीभूत होने में संदेह नजर आ रहा है।

 पहले वैश्विक अर्थव्यवस्था तेजी से आगे बढ़ रही थी।

 बहुराष्ट्रीय कंपनियों ने चीन में भारी पैमाने पर उद्योग लगाए और वहां तैयार सस्ता माल अमेरिका व यूरोप को निर्यात किया।

 मगर अब वैश्विक अर्थव्यवस्था सुस्त पड़ गई है।

 विकसित देश संरक्षणवाद की राह पकड़कर अपनी कंपनियों को अपने ही देश में उत्पादन पर मजबूर कर रहे हैं।

 जैसे अमेरिकी राष्ट्रपति डोनाल्ड ट्रंप ने अमेरिकी कंपनियों को मेक्सिको के बजाय अमेरिका में ही उत्पादन करने पर जोर देने को कहा है।

 अटकलें लगाई जा रही हैं कि भारत से आयात होने वाली दवाओं पर भी वह प्रतिबंध या भारीभरकम कर लगा सकते हैं।

 ऐसी सूरत में नहीं लगता कि बहुराष्ट्रीय कंपनियां कतारबद्ध हो निवेश के लिए आएंगी।

 ऐसे में वित्तीय घाटे पर नियंत्रण अभिशाप बन जाएगा।

 सरकारी खर्च घटने से सरकारी निवेश भी कम होगा।

 सरकारी मांग न उपजने से निजी निवेश भी घटेगा।

 सख्त नियमों के चलते बहुराष्ट्रीय कंपनियां भी लौट जाएंगी।

 ऐसे में खर्च बढ़ाना होगा, भले ही वित्तीय घाटा क्यों न बढ़ जाए।

 अमेरिका ने 1930 के दशक में वित्तीय घाटे पर नियंत्रण की नीति अपनाई और इस दौरान वहां जबरदस्त मंदी (‘ग्रेट डिप्रेशन) छाई रही।

 तब अर्थशास्त्री जॉन मेनार्ड कींस ने सरकारी खर्च बढ़ाने का सुझाव दिया।

 उसके बाद ही मंदी का तोड़ निकला था।

 सरकार को भी फिलहाल यही करना चाहिए।

, मौजूदा सरकार ईमानदार है, लिहाजा सरकारी खर्च में रिसाव की आशंका नहीं।

 इकलौती समस्या महंगाई की है।

 उसका भी समाधान है।

 सरकार घरेलू मुद्रा बाजार से ऋण लेकर निवेश बढ़ाएगी तो रिजर्व बैंक नोट छापकर अर्थव्यवस्था में उसकी भरपाई करेगा।

 इससे महंगाई के जोर पकड़ने की आशंका बढ़ेगी, जो सियासी तौर पर सरकार के लिए आत्मघाती होगी।

 उपाय यही है कि सरकार आईएमएफ जैसे वैश्विक वित्तीय संस्थानों से कर्ज ले तो घरेलू स्तर पर महंगाई मुंह नहीं फैलाएगी।

, चौथा आयाम विदेशी व्यापार का है।

 जैसा ऊपर जिक्र हुआ कि ट्रंप चाहते हैं कि अमेरिकी लोग अमेरिका में ही बने उत्पादों का उपयोग करें।

 दूसरी ओर भारत सरकार खुले व्यापार की नीति पर आगे बढ़ रही है।

 यानी अमेरिकी सेब भारतीय बाजार में आता रहेगा, लेकिन भारतीय दवाएं अमेरिका में आयात होनी बंद हो जाएंगी।

 अमेरिका के अलावा चीन का माल भी भारत में प्रवेश करेगा।

 इससे घरेलू उद्योगों पर बुरा असर पड़ेगा, जैसा कि हम पिछले तीन वर्षों से देख रहे हैं।

 लिहाजा सरकार को आयात शुल्क बढ़ाना चाहिए।

 खासतौर से उन वस्तुओं पर आयात शुल्क ज्यादा बढ़ाया जाए जिनका उत्पादन देश में उन छोटे उद्योगों द्वारा किया जाता है जिनसे तमाम लोगों को रोजगार मिला हुआ है।

 इससे इन उद्यमों को सहारा मिलेगा।

 उनमें निवेश बढ़ेगा तो स्वाभाविक तौर पर रोजगार के अवसर भी बनेंगे।

, भारतीय अर्थव्यवस्था इस समय तिराहे पर खड़ी है।

 भ्रष्ट आईटीओ वित्तीय तंत्र को भयाक्रांत करेगा।

 ईमानदार रवैये से उद्यमियों का हौसला बढ़ेगा।

 छोटे उद्यमों के टैक्स दायरे में आने से बेरोजगारी में इजाफा होगा।

 उन्हें कागजी झंझटों से मुक्ति देंगे तो वे कारोबार बढ़ाने पर ध्यान लगा पाएंगे।

 वित्तीय घाटे के नियंत्रण पर भी जरूरत से ज्यादा जोर हितकारी नहीं होगा।

 विदेशी ऋण से अर्थव्यवस्था को गति दी जानी चाहिए।

 आयात कर में बढ़ोतरी से घरेलू उद्योगों को बल मिलेगा।

 ये नीतियां आने वाले वक्त में अर्थव्यवस्था की रफ्तार तय करेंगी।

, (लेखक अर्थशास्त्री व आईआईएम, बेंगलुरु के पूर्व प्राध्यापक हैं।

 ये उनके निजी विचार हैं), सौजन्य- नईदुनिया।

