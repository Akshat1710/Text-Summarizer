असहिष्णुता के गुनहगार (दैनिक जागण : Editorial)।

देश की जनता अब यह समझ गई है कि अधिकांश राजनेता अपनी राजनीति जाति, संप्रदाय, क्षेत्रीयता, भाषागत विभिन्नता पर ही मुख्य रूप से आधारित करते हैं।

 इनमें से अधिकांश के पास जनता के साथ उसके बराबर खड़े होकर कार्य करने तथा जमीनी नेतृत्व का अनुभव होता ही नहीं है।

 सबसे दयनीय स्थिति तो उन नेता-पुत्रों की होती है जो शाही संस्थाओं तथा विदेशों में शिक्षा प्राप्त कर विरासत संभालने का उत्तरदायित्व लेते हैं।

 नेताओं की संतानें न तो सेना में जाती हैं, न किसानों के साथ मिलकर उनके सुख-दुख बांटती हैं।

 वे तो केवल उन मौकों पर किसानों या ग्रामीणों के पास हेलीकाप्टर से जाते हैं जब वहां कोई दारुण घटना घटती है और उसमें जाति या धर्म की राजनीति करने की संभावना बनती है।

 अपने बचपन में पढ़ी वह खबर अभी भी भूला नहीं हूं जब मौलाना आजाद को मेवात क्षेत्र से टिकट दिया गया था और लोगों ने उसके पीछे की सोच कि वह मुस्लिम बहुल क्षेत्र है, की आलोचना की थी।

 अब तो यही सोच लगभग सर्वव्यापी है।

 बिहार चुनाव के समय ऐसी स्थिति सारे देश में पैदा हो गई कि इसके अलावा देश में कुछ और महत्वपूर्ण है ही नहीं।

 पूर्णत: राजनीतिक लाभ लेने के उद्देश्य से कुछ ध्यान दादरी तथा फरीदाबाद की हत्याओं पर दिया गया।

 नेता लोग इन जगहों पर पहुंचे, अखबारों में चित्र छपे और मीडिया तथा नेताओं की निगाह फिर बिहार की ओर चली गई।

पुरस्कार प्राप्त साहित्यकारों, जो 2014 के आम चुनावों के पहले से सशंकित थे कि उनका राजपाट जाने वाला है, के साथ-साथ अनेक प्रख्यात विद्वानों ने राजनीतिक तटस्थता का झीना चोला उतारकर एक अपील भी जारी की थी कि नरेंद्र मोदी को चुनना देश के लिए घातक होगा।

 जनता ने इनकी नहीं सुनी और अब इनका आक्रोश पुरस्कार लौटा कर व्यक्त हो रहा है।

 यह बात अलग है कि बिहार में चुनाव परिणाम आ जाने के बाद अब पुरस्कार-सम्मान वापसी का सिलसिला भी थम गया है।

 इस वर्ग का एक स्वरूप 1998-2004 के दौरान भी देखा गया जब यह वर्ग सत्ता प्रदत्त सुविधाओं, सम्मान तथा पदों से दूर हो गया और इन्हें यकायक देश की चिंता सताने लगी।

 अनेक लोगों को याद है कि 2004 में यूनेस्को द्वारा एक भारतीय को दिया गया पुरस्कार इसी वर्ग ने रुकवा दिया था।

 यह एक अप्रत्याशित घटना थी, क्योंकि यूनेस्को के इतिहास में ऐसा नहीं हुआ था कि सरकार बदलने पर कोई देश अपने ही नागरिक को यानी देश को मिले सम्मान का अनादर इस सीमा तक करे।

 मतभेद हो सकते हैं, मगर उस समय इस प्रबुद्ध वर्ग की मेधा में कोई भी स्पंदन क्यों नहीं हुआ।

 अंतत: सारा प्रकरण दिल्ली उच्च न्यायालय गया, सरकार पर वहां दो हजार रुपये का जुर्माना लगा और 2009 में यह पुरस्कार भारत में आया।

 साहित्य जगत में अनेक दशकों तक लगभग एकाधिकार रखने वाले और चर्चित विचारधारा के पोषक यह जानते हैं कि पुरस्कार पाने के पीछे क्या क्या होता है।

 उनके लिए यह सोच पाना असंभव था कि यूनेस्को जैसी संस्थाओं में पुरस्कार अंतरराष्ट्रीय जूरी की अनुशंसा पर मिलते हैं और वहां किसी राजनेता या साहित्य नेता की सिफारिश नहीं चलती है।

 इस घटना से एक बार फिर यह स्पष्ट हो गया था कि राजनीति से साहित्यकारों तथा अपने को सेक्युलर घोषित करने वालों का कितना गहरा संबंध है।

 उन्हें राष्ट्रहित से भी अधिक प्रिय है स्वहित, अपनों का हित और यह प्रयास कि सत्ता उन्हीं के हाथों में रहे जो उनका ख्याल रखते रहे हैं।

 एक वर्ग में इस समय यही छटपटाहट विभिन्न प्रकार से प्रगट हो रही है।

,  , कुछ नेताओं के बोलने तथा प्रधानमंत्री के न बोलने या जो बोलें उनको लेकर विस्तृत चर्चाएं मीडिया में छाई रहीं।

 विभिन्न पंथों के भारत में प्रथम आगमन पर जिस स्नेह तथा आदर से उन्हें अपनाया गया वह विश्व सभ्यता का अद्भूत उदाहरण है।

 शिवाजी, महाराणा प्रताप तथा सिख गुरुओं ने पंथ या जाति के आधार पर कभी कोई भेदभाव नहीं किया।

 सामाजिक समरसता तथा पंथिक सद्भाव इन सबकी जानकारी से बढ़ता है।

 इसके लिए आवश्यक है कि इसे शिक्षा का महत्वपूर्ण अंग बनाया जाए।

, संविधान निर्माता भारत को जितना समझते थे, आज क्या उसकी बराबरी करने वाला कोई व्यक्ति या वर्ग है।

 उन्होंने सेक्युलर शब्द कहीं नहीं डाला।

 आखिर इसको गहराई से क्यों नहीं समझा जाता है।

 दरअसल 1976 में परिस्थितियां अलग थीं, जब सेक्युलर शब्द संविधान की प्रस्तावना में शामिल किया गया।

 यह याद रखना अत्यंत महत्वपूर्ण है कि सेक्युलर शब्द का प्रस्तावना में अनुवाद पंथनिरपेक्ष है, धर्मनिरपेक्ष नहीं।

 डॉक्टर लक्ष्मीमल सिंघवी ने इस अनुवाद के चयन प्रक्रिया में भाग लिया था और इंदिरा गांधी ने पंथनिरपेक्ष शब्द पूरी तरह आश्वस्त होने के बाद ही चुना था।

 यदि इसे सभी सेक्युलर राजनेता भी समझ पाते तो आज देश में अविश्वास तथा आशंका का चिंताजनक वातावरण पैदा न हुआ होता।

 आज मीडिया तथा सभी प्रचार एवं प्रसार माध्यम ही नहीं, सेक्युलर लेखकों, कलाकारों का वर्ग भी हर प्रकार से वर्तमान स्थिति के लिए नरेंद्र मोदी की सरकार को जिम्मेदार ठहरा रहा है।

 क्या यह सोचना आवश्यक नहीं है कि जातिवाद, धार्मिक भेदभाव तथा क्षेत्रीयता को लगातार पचास-साठ साल से बढ़ावा देने वालों ने ही ऐसी परिस्थितियों का निर्माण निरंतर किया जिनमें हर प्रकार का दोष केवल बहुसंख्यक समाज को ही दिया जाता रहा।

 दादरी हत्याकांड की जिम्मेदारी तो उत्तर प्रदेश सरकार को लेनी थी, परंतु उस पर तो कभी आरोप भी नहीं लगाए गए।

 जिस ढंग से राज्य सरकार ने मुआवजे की रकम तथा पीडि़त परिवार को नोएडा में कई मकान देने की घोषणा की वह फिर एक बार लोगों के मन में भेदभाव भरे आचरण का उदाहरण बन गई।

 ऐसी राजनीति, चाहे वह कोई भी दल करे और वह वोट भले ही इधर से उधर कर दे, कुल मिलाकर तो देश का घोर अहित ही करती है।

 कितना अच्छा होता यदि पुरस्कार लौटाने वाले तथा राष्ट्रपति को पत्र लिखकर चिंता प्रगट करने वाले अपनी निगाह केवल एक व्यक्ति या दल पर केंद्रित करने के स्थान पर चारों तरफ डालते, वे राष्ट्रपंथी बनकर स्थिति को सुधारने के उपाय देश के समक्ष रख सकते हैं।

, -जगमोहन सिंह राजपूत (एनसीईआरटी के निदेशक रह चुके हैं), सौजन्य :- दैनिक जागण, 20.11.2015।

