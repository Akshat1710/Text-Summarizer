आलेख : इसरो ने लगाया शानदार शतक – मुकुल व्‍यास (नईदुनिया)।

भारतीय अंतरिक्ष अनुसंधान संगठन (इसरो) ने एक ही रॉकेट से 104 उपग्रह छोड़कर विश्व रिकार्ड स्थापित करते हुए दुनिया के समक्ष अंतरिक्ष प्रौद्योगिकी के क्षेत्र में अपनी श्रेष्ठता एक बार फिर प्रदर्शित कर दी है।

 हमारे सर्वाधिक भरोसेमंद पीएसएलवी-सी37 रॉकेट ने आंध्र प्रदेश में श्रीहरिकोटा स्थित सतीश धवन स्पेस सेंटर से उड़ान भरते हुए नए साल में इसरो के पहले मिशन की शानदार शुरुआत की।

 इसरो की यह ऐतिहासिक उपलब्धि समूचे भारत के लिए गौरवशाली क्षण है।

 इससे पहले रूस ने एक ही रॉकेट से एक बार में 37 उपग्रह छोड़े थे।

 पीएसएलवी रॉकेट द्वारा प्रक्षेपित उपग्रहों में तीन उपग्रह भारत के हैं।

 इस मिशन के जरिए इसरो ने कार्टोसेट-2 सीरीज के तहत चौथा दूरसंवेदी उपग्रह भी अंतरिक्ष में स्थापित किया है।

 पेंक्रोमेटिक और मल्टीस्पेक्ट्रल कैमरों से लैस यह उपग्रह अपने पूर्ववर्ती उपग्रहों की तरह दूरसंवेदी सेवाएं प्रदान करेगा।

 इसके साथ भारत के दो सूक्ष्म उपग्रह आईएनएस-1ए और आईएनएस-1बी भी अंतरिक्ष में भेजे गए हैं।

, पीएसएलवी रॉकेट ने इस मिशन के जरिए अमेरिका के 96 उपग्रह भी अंतरिक्ष में भेजे हैं, जिनमें 88 प्लेनेट नामक कंपनी के हैं।

 इस मिशन के जरिए प्रक्षेपित किए गए सभी छोटे विदेशी उपग्रह व्यावसायिक हैं।

 पीएसएलवी द्वारा ले जाया गया पेलोड करीब 1400 किलोग्राम था।

 पीएसएलवी पर सवारी करने वाले उपग्रहों में संयुक्त अरब अमीरात, इसराइल, कजाखस्तान, बेल्जियम, हॉलैंड और जर्मनी जैसे देशों के छोटे उपग्रह भी शामिल हैं।

 कैलिफोर्निया स्थित प्लेनेट कंपनी के 88 डव उपग्रह उसके 100 उपग्रहों के भू-पर्यवेक्षण मंडल का हिस्सा बनेंगे।

 इस अमेरिकी कंपनी ने अपने उपग्रह छोड़ने के लिए दूसरी बार इसरो को चुना है।

, इसरो द्वारा इतने बड़े मिशन को सफलतापूर्वक पूरा करना एक बहुत बड़ी उपलब्धि है।

 करीब तीन साल पहले अंतरराष्ट्रीय अंतरिक्ष केंद्र के लिए सामान ले जाने वाले एक रॉकेट ने 104 सूक्ष्म उपग्रह छोड़ने की कोशिश की थी, लेकिन उसे सफलता नहीं मिली थी।

 तिरुवनंतपुरम स्थित विक्रम साराभाई स्पेस सेंटर के निदेशक डॉ. के. शिवन ने बताया कि यह अब तक सबसे मुश्किल मिशन था।

 इसमें यह सुनिश्चित करना बेहद जरूरी था कि उपग्रह आपस में टकराएं नहीं।

 इसके लिए जबरदस्त प्लानिंग की गई थी।

 उपग्रहों को प्रक्षेपण वाहन से विभिन्न् दिशाओं में अलग किया गया।

 उपग्रह के अलग होने का कोण और समय इस तरह से निर्धारित किया गया कि उपग्रह एक-दूसरे से नहीं टकराएं।

 इसरो ने पिछले साल जून में एक साथ 20 उपग्रह छोड़े थे।

 इससे पहले इसरो ने 2008 में एक ही मिशन से 10 उपग्रह छोड़े थे।

, इसरो के अध्यक्ष एएस किरण कुमार का कहना है कि हम अपनी क्षमता का भरपूर इस्तेमाल करना चाहते हैं।

 हमारे तीन उपग्रहों के अलावा रॉकेट में 600 किलो की जगह खाली थी।

 अत: 101 विदेशी उपग्रहों को भी शामिल करने का फैसला किया गया।

 उनका यह भी कहना है कि प्रक्षेपण का आधा खर्च विदेशी उपग्रहों से निकल जाएगा।

 गौरतलब है कि भारतीय अंतरिक्ष संगठन ने विदेशी उपग्रह प्रक्षेपित करके करीब 10 करोड़ डॉलर कमाए हैं।

 उसने छोटे उपग्रह छोड़ने में तकनीकी दक्षता हासिल कर ली है जिसका लाभ उसे अंतरराष्ट्रीय बाजार में मिल रहा है।

 दुनिया में व्यावसायिक उपग्रहों को अंतरिक्ष में स्थापित करने का व्यवसाय बढ़ रहा है, क्योंकि विभिन्न् देश तथा मोबाइल व इंटरनेट कंपनियां उच्च संचार की सुविधाएं हासिल करने के लिए प्रयत्नशील हैं।

 भारत इस व्यावसायिक अवसर का भरपूर लाभ उठाना चाहता है।

 भारत से उपग्रह प्रक्षेपित करने का खर्च बहुत कम है।

 इसरो द्वारा 2013 में मंगल पर भेजे मानवरहित रॉकेट पर 4.5 अरब रुपए खर्च हुए थे, जबकि नासा के मेवेन मार्स मिशन पर 67.1करोड़ डॉलर का खर्च आया था।

, उल्लेखनीय ने भारत ने मई 1991 में जर्मनी और दक्षिण कोरिया के उपग्रहों के साथ अपना पहला व्यावसायिक प्रक्षेपण किया था।

 हमने अभी तक 226 उपग्रह छोड़े हैं जो कि भारतीय अंतरिक्ष वैज्ञानिकों की कुशलता का प्रमाण है।

 इसरो उपग्रह केंद्र के निदेशक एम. अन्‍नादुरै का कहना है कि हम भी भारतीय क्रिकेटरों की तरह शतक ठोक सकते हैं।

 दो महीने के अंदर इसरो द्वारा निर्मित उपग्रहों की संख्या 100 तक पहुंच जाएगी।

 जीएसएलवी मिशनों के अलावा अगले वर्ष चंद्रयान-2 छोड़ने की तैयारी की जा रही है।

 इसरो इस समय तमिलनाडु के महेंद्रगिरि और कर्नाटक के चल्लाकेरे में चंद्रयान-2 के लैंडर का परीक्षण कर रहा है।

 यह पूरी तरह से स्वदेशी प्रयास है।

 भविष्य में इसरो बृहस्पति और शुक्र जैसे ग्रहों पर भी अपना मिशन भेजने पर विचार कर रहा है।

 मंगल के लिए दूसरा मिशन 2021-2022 के आसपास प्रस्तावित है।

 इसरो की इस प्रगति से सभी खुश हैं।

 सरकार ने हाल में घोषित वार्षिक बजट में अंतरिक्ष एजेंसी के बजट में 23 प्रतिशत की वृद्धि की है।

 उम्मीद है कि इसरो के वैज्ञानिक बढ़े हुए बजट का भरपूर लाभ उठाकर देश के लिए और भी अधिक गौरव व प्रतिष्ठा अर्जित करेंगे।

, (लेखक विज्ञान संबंधी मामलों के जानकार हैं), सौजन्य- नईदुनिया।

