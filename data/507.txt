सबक सीखने का समय ( दैनिक जागरण )।

लोकसभा में असहिष्णुता को लेकर दो दिन तक जैसी बहस हुई और वह जिस तरह समाप्त हुई उससे देश को शायद ही कोई सही संदेश मिला हो।

 इस बहस के दौरान चंद नेता ही ऐसे रहे जिन्होंने एक-दूसरे की गलतियां गिनाने के बजाय उनसे सबक सीखने और देश में सद्भाव और भाईचारा बढ़ाने के उपायों पर बात की हो।

 इससे बड़ी विडंबना और कोई नहीं हो सकती कि देश को समरसता की ओर ले जाने के लिए लोकसभा को जैसी प्रतिबद्धता प्रदर्शित करनी चाहिए थी उसका अभाव ही दिखा।

 हद तो तब हो गई जब असहिष्णुता पर बहस की मांग करने वाले विपक्षी दलों के नेताओं ने ही सहिष्णुता का परिचय देने से इंकार किया।

 वे अपने सवालों पर सरकार का जवाब सुने बगैर ही सदन से बाहर चले गए।

 आखिर जो अपने से असहमत लोगों की बात सुनने के लिए भी तैयार न हों वे खुद को सहिष्णुता के प्रति समर्पित कैसे बता सकते हैं।

 यह अच्छा नहीं हुआ कि असहिष्णुता पर चर्चा के दौरान असहिष्णुता का ही परिचय दिया गया।

 ऐसा शायद इसलिए किया गया, क्योंकि दोनों ही पक्षों का इरादा एक-दूसरे को गलत साबित करना था।

 संभवत: इसी कारण अतीत की घटनाओं, गतिविधियों और वक्तव्यों को खंगाल कर पेश किया गया।

 चूंकि अतीत में सभी राजनीतिक दलों से किसी न किसी स्तर पर गलती हुई है इसलिए उन्हें गिनाने में किसी को कोई परेशानी नहीं हुई, लेकिन आखिर इससे आम जनता को क्या हासिल हुआ।

, राजनीति देश को दिशा दिखाने वाली व्यवस्था है और राजनीतिक दलों से यही अपेक्षित है कि वे संसद में चर्चा के दौरान एक-दूसरे की कमियों को बताने के साथ ही समाज और देश को दिशा दिखाने का भी काम करें।

 यह काम तभी हो सकता है जब संकीर्ण दलगत हितों से ऊपर उठा जाएगा।

 इस मामले में यदि कोई अपवाद दिखा तो वह प्रधानमंत्री का वक्तव्य रहा, जो उन्होंने संविधान पर चर्चा का समापन करते हुए राज्यसभा में दिया।

 इस पूरे संबोधन में वह पहले की ही तरह वाद-विवाद और दोषारोपण से दूर रहे।

 लोकसभा की तरह से राज्यसभा में भी उन्होंने तू तू-मैं मैं से ऊपर उठने और मैं और तुम के बजाय हम पर जोर दिया।

 चूंकि संसद संविधान की सबसे बड़ी संस्था है इसलिए यह और भी आवश्यक हो जाता है कि वह कहीं अधिक गरिमापूर्ण ढंग से व्यवहार करे।

 संसद की गरिमा राजनीतिक दलों के आचरण पर ही निर्भर करती है।

 यदि वे अपनी सारी ऊर्जा एक-दूसरे को खारिज करने में लगा देंगे तो फिर नकारात्मकता और कटुता ही फैलेगी।

 राजनीतिक दलों के बीच की नकारात्मकता एक किस्म की असहिष्णुता ही है।

 इस नकारात्मकता और कटुता का परित्याग करके ही सहिष्णुता की ओर बढ़ा जा सकता है।

 यह उम्मीद की जानी चाहिए कि सत्तापक्ष और विपक्ष, दोनों को अपनी भूलों का अहसास हो गया होगा, लेकिन इतना ही पर्याप्त नहीं।

 आवश्यकता इस बात की है कि वे इन भूलों से सबक सीखते हुए नजर आएं ताकि भविष्य में संसद में तू तू-मैं मैं की नौबत न आए।

 यह कितना विचित्र है कि जब राज्यसभा में प्रधानमंत्री तू तू-मैं मैं से ऊपर उठने की बात कर रहे थे तब लोकसभा में ठीक यही हो रहा था।

,  , सौजन्य :- दैनिक जागरण ,12.02.2015।

