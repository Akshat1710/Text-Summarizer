समाजसेवा या कारोबार (दैनिक जागरण)।

प्रदेश में विधायकों की लगातार बढ़ती संपत्ति सवालों के घेरे मे है।

 जनता के प्रतिनिधि के रूप में जनसेवा करने वाले प्रतिनिधियों की आय में आने वाले इस भारी उछाल पर सवाल भी उठने लाजिमी हैं।

 समाजसेवा करते हुए विधायक ऐसा कौन सा कारोबार कर रहे हैं जो पांच साल में उनकी आय में 96 फीसद तक का उछाल आ गया है।

 2012 में विधानसभा में रहे 60 विधायकों में से केवल पांच विधायक ऐसे हैं जिनकी आय में कमी आई है।

 इनमें केवल एक सत्ताधारी यानी, कांग्रेस से व चार भाजपा से हैं।

आंकड़ों पर नजर डालें तो भाजपा से पाला बदलकर कांग्रेस में जाने वाले विधायक भीमलाल आर्य ने पांच सालों में अपनी संपत्ति चार लाख से बढ़ाकर 54 लाख कर ली है।

 कांग्रेस छोड़कर भाजपा में आए शैलेंद्र मोहन सिंघल की आय तीन करोड़ से बढ़कर 35 करोड़ हो गई है।

 विधायक मदन सिंह बिष्ट की आय 12 लाख से बढ़कर एक करोड़ पार कर गई है।

 मुख्यमंत्री हरीश रावत की संपत्ति भी 41 लाख से बढ़कर साढ़े तीन करोड़ पार कर गई है।

 अन्य विधायकों की संपत्ति में भी खासी वृद्धि देखी गई है।

 यदि अधिकांश विधायकों के पुराने इतिहास पर नजर डाली जाए तो विधायकी से पहले इनके पास आय के बहुत अधिक साधन नहीं थे।

ऐसा नहीं है कि किसी विधायक की आय बढ़ी हो तो उसने गलत तरीके से ही यह पैसा कमाया होगा।

 कई ऐसे भी होंगे जिन्होंने अपनी मेहनत के बूते यह कमाई की हो।

 हर व्यक्ति जीवन में तरक्की के लिए ही संघर्ष करता है।

 यहां सवाल तो इसलिए खड़ा हो रहा क्योंकि इनमें ऐसे विधायकों की संपत्ति में भारी बढ़ोतरी देखी गई है जिनका काम ही केवल जनसेवा है।

 इसके मायने तो यही निकाले जाएंगे कि जनसेवा अब एक कारोबार की शक्ल लेने लगा है।

 इस तरह के आंकड़े कहीं न कहीं मौजूदा राजनीति को शक के दायरे में खड़ा करते हैं।

 जनता को किसी राजनीतिक शख्सियत की संपत्ति व आय बढ़ने से गुरेज नहीं बशर्ते जनता के ये नुमाइंदे ईमानदारी से अपना काम करें।

 यदि प्रदेश की जनता मूलभूत सुविधाओं के लिए तरसेगी और विधायक अपनी आय बढ़ाते रहेंगे तो इससे लोकतंत्र पर असर पड़ना तय है।

(स्थानीय संपादकीय उत्तराखंड), सौजन्य- दैनिक जागरण।

