प्रफुल्लता (दैनिक जागरण)।

जीवन मन की भावनाओं से संचालित होता है।

 मन की सद्भावनाएं सारे दुखों, अभावों और विफलताओं को नकारते हुए आनंद की अवस्था का निर्माण करती हैं।

 इससे जीवन की गति बनी रहती है।

 किसी का भी जीवन सदा सुखों से भरा और निर्बाध नहीं रहा।

 सभी के जीवन में बाधाएं आती हैं।

 दुखों से सामना होता है और विफलताएं घेरती हैं।

 कोई मनुष्य भला है।

 धर्म मार्ग पर चल रहा है।

 परोपकार कर रहा है।

 बावजूद इसके उसे कुछ मामलों में कष्ट सहना पड़ सकता है, किंतु अधर्मी और सच के मार्ग पर चलने वाले शख्स के जीवन में मूल अंतर है।

 अधर्मी मनुष्य दुखों से घबराया, डरा और टूटा हुआ होता है, जबकि भला व्यक्ति दुखों को सहना और जीवन में संतुलन बनाए रखना जानता है।

 भय, आशंका और निराशा जैसे भाव अपनी शक्ति पर विश्वास न रखने वालों के लिए बने हैं।

 सच धारण करने वाला अपने सामथ्र्य के साथ परमेश्वर की अनंत शक्ति को जीवन का आधार बनाता है और उसके न्याय पर विश्वास रखकर निर्भय और निश्चिंत हो जाता है।

 जीवन में आए दुख उसे ईश्वर के न्याय का अंश लगते हैं, जिन्हें सहर्ष स्वीकार करने में उसे अपना हित दिखता है।

 इस कारण बड़े से बड़ा दुख भी उसे तिल मात्र लगता है और उसके मन की अवस्था को प्रभावित नहीं कर पाता।

मन शुद्ध भावनाओं से भरा हो और ईश्वर के विश्वास पर टिका हो, तो व्यक्ति सफलताएं मिलने के बावजूद घमंडी नहीं होता और विफलताएं भी उसे हताश नहीं करतीं।

 ईश्वर से जुड़ना ही उसके लिए सबसे बड़ा सुख और उपलब्धि है।

 राजा से रंक और रंक से राजा बना देना तो ईश्वर का खेल है।

 राजा बन कर भी ईश्वर की इच्छा का पालन करना है और रंक बनकर भी उसकी आज्ञा को मानना है।

 परमात्मा की आज्ञा के पालन में ही उसकी प्रसन्नता निहित होती है।

 सांसारिक दुख उसके लिए अर्थहीन हो जाते हैं।

 यदि मन में परमात्मा के प्रति प्रेम उमड़ रहा है, तो मौसम की भीषण गर्मी उसे तपा नहीं पाती और घोर शीत में भी वह अप्रभावित रहता है।

 उसके मन में सदा बसंत जैसा मौसम बना रहता है और शुभ विचारों के पुष्प खिले होते हैं।

 संसार में कितने ही महापुरुष हुए जिन्होंने अधर्मियों और अत्याचारियों द्वारा दिए गए भारी दुख हंसते हुए सहे और अपने मार्ग पर अटल रहे।

 परमात्मा सारी सृष्टि का रचयिता और पालनहार है।

 उसकी आज्ञा संसार को आदि काल से ही चला रही है।

 वह सृष्टि का संचालन बड़े ही प्रेम से कर रहा है।

 डॉ. सत्येंद्र पाल सिंह , सौजन्य- दैनिक जागरण।

