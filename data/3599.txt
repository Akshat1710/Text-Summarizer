आम लोगों का सोना (हिन्दुस्तान)।

सौ गुनी मादकता वाला सोना इन दिनों फिर चर्चा में है।

 भले ही देश के धार्मिक साहित्य में सोने को हमेशा ही कई तरह के पाप का कारण माना गया हो, लेकिन सोना भारतीय जीवन से बहुत नजदीक से जुड़ा रहा है।

 शायद हमेशा से ही।

 इन दिनों सोना दो कारणों से चर्चा में कुछ ज्यादा ही है।

 एक तो इसलिए कि काले धन की धर-पकड़ में इन दिनों देश भर में जो छापे मारे जा रहे हैं, उनमें नकदी के अलावा बड़े पैमाने पर सोना भी बरामद हो रहा है।

 फिर ऐसे छापे उन सुनारों के घर भी मारे जा रहे हैं, जिन्होंने नोटबंदी के तुरंत बाद काफी महंगे दामों पर सोने की बिक्री की थी।

 दूसरा, सोना इसलिए भी चर्चा में है कि सरकार अब इस बाबत कानून बनाने जा रही है कि कोई व्यक्ति अपने पास कितना सोना रख सकता है।

 लेकिन अब जो खबर आई है, वह भारत में सोने के एक दूसरे पहलू को दिखाती है।

 पता चला है कि सोने के बदले कर्ज देने वाली केरल की तीन कंपनियों के पास इस समय जितना सोना है, उतना तो दुनिया के कई विकसित देशों के पास भी नहीं है।

 इस साल सितंबर के आंकड़े बताते हैं कि इन तीनों कंपनियों के पास कुलजमा 263 टन सोना है।

 सोने की यह मात्रा सिंगापुर, स्वीडन और ऑस्ट्रेलिया जैसे कई देशों के स्वर्ण रिजर्व से कई गुना ज्यादा है।

 यहां तक कि भारत सरकार के स्वर्ण भंडार का भी यह 45 फीसदी है।

 बेशक यह सोना इन कंपनियों का नहीं है, यह उन आम लोगों की अमानत है, जिन्होंने इसके बदले कर्ज लिया है, लेकिन फिलहाल यह इनके पास तो है ही।

, भारतीयों के स्वर्ण प्रेम को लेकर बहुत कुछ लिखा जाता रहा है।

 हर साल हमें यह बताया जाता है कि भारत दुनिया में सोने का सबसे बड़ा उपभोक्ता है।

 लेकिन इसका एक दूसरा पक्ष यह है कि सोना भारत में एक सामाजिक भूमिका भी निभाता है।

 सोने को एक बीमा की तरह देखा जाता है, जो गाढ़े वक्त में काम आता है।

 इन कंपनियों में जो सोना जमा है, वह किन्हीं काले धन वालों का नहीं है।

 यह उन लोगों का है, जिन्होंने शायद पाई-पाई जोड़कर इसे खरीदा और अब किसी परेशानी के वक्त उसे गिरवी रखकर कर्ज लिया है।

 किसी ने बीमारी के इलाज के लिए इसे गिरवी रखा होगा, तो किसी ने बच्चे की पढ़ाई के लिए और किसी ने अपने कारोबार के लिए।

 सोना सदियों से भारत में यही भूमिका निभाता रहा है, अब भी वह यही भूमिका निभा रहा है।

 यह स्वर्ण-कथा हमारे समाज और उसकी सोच के बारे में बहुत कुछ कहती है।

, हम भले ही आधुनिक अर्थव्यवस्था होने और डिजिटल क्रांति के कितने ही दावे कर लें, सच यही है कि अब भी हमारे जनमानस का भरोसा इनमें पूरी तरह नहीं है और वह पुराने तौर-तरीकों का ही सहारा लेता है।

 स्वास्थ्य बीमा के क्षेत्र में निजीकरण के बाद से अब तक बहुत कुछ हुआ है, लेकिन सच यही है कि अब भी उन लोगों तक में इसके प्रति विश्वास नहीं बना है, जो इसे आसानी से अपनाने की हैसियत रखते हैं, गरीब लोगों की बात तो खैर छोड़ ही दीजिए।

 हमने पिछले कुछ समय में कई किस्म के बैंक और वित्तीय संस्थान खोले हैं, उद्योग और व्यापार को बढ़ावा देने के लिए कई तरह की योजनाएं भी लगातार बनती रहती हैं, लेकिन सच यही है कि जिन्हें वाकई जरूरत है, उन तक ये कर्ज नहीं पहुंच पाते और वे दूसरे रास्ते अपनाने को मजबूर होते हैं।

 ऐसी ही बात शिक्षा-कर्ज के बारे में भी कही जा सकती है, जिसका पिछले कुछ साल में काफी ढिंढोरा पीटा गया।

 इस समय नोटबंदी के बाद जब हम डिजिटल क्रांति और कैशलेस होने की बात कर रहे हैं, तब यह मसला बताता है कि देश को आधुनिक अर्थव्यवस्था से जुड़ने के लिए अभी कितना कुछ करना है।

, सौजन्य- हिन्दुस्तान।

