इंस्पेक्टर राज की वापसी।

 (बिजनेस स्टैंडर्ड)।

सरकार ने 500 और 1,000 रुपये के नोटों को बंद करने के साथ ही यह ऐलान भी किया था कि कालेधन को सफेद करने की कोशिश में लिप्त पाए जाने पर दंडित किया जाएगा।

 सिद्धांत रूप में तो यह निरपवाद लगता है।

 कालेधन की तलाशी और जब्ती, आयकर विभाग से नोटिस भेजने और सात साल तक के कारावास जैसे प्रावधान निश्चित रूप से उन लोगों को पसंद आ रहे हैं जो सफेद धन में ही लेनदेन करते हैं।

 लेकिन दंडात्मक प्रावधानों के साथ जुड़े पिछले अनुभवों से कुख्यात हुए ‘इंस्पेक्टर राजÓ की वापसी की आशंकाएं भी पैदा होने लगती हैं।

 इनका राजनीतिक अर्थव्यवस्था पर हानिकारक असर भी देखने को मिल सकता है।

 यह भी बड़ी विडंबना है कि सरकार इस तरह की आशंकाओं को बढ़ावा दे रही है कि भ्रष्टाचार और कालेधन पर लगाम लगाने के लिए अधिकारियों को असीम विवेकाधीन शक्तियां दी जाएंगी।

 आम तौर पर लोग मानते हैं कि अतीत में इंस्पेक्टर राज ने कालेधन के खात्मे के बजाय उसे संरक्षित करने में ही मदद की थी।

 इस बार इस अनुभव में कोई बदलाव होने की संभावना नगण्य है।

गत 8 नवंबर के बाद देश के कई बड़े शहरों में ज्वैलरी और नकद अंतरण की दुकानों पर अधिकारियों की तरफ से चलाए गए ‘सर्वेक्षण अभियानोंÓ (छापे के लिए संभ्रांत शब्द) को ही देखिए।

 यह एक खुला रहस्य है कि पुराने नोटों को कम मूल्य पर बदलने और पुराने नोटों का इस्तेमाल गहनों की खरीदारी में खूब किया जा रहा था।

 इसके बावजूद केंद्रीय प्रत्यक्ष कर बोर्ड को इस कार्रवाई के दौरान कोई भी बड़ी रकम नहीं मिली।

 असल में अधिकांश बाजार इस दौरान आधिकारिक तौर पर बंद रहे।

 मौजूदा हालात में शादी, त्योहारी खर्च, लंबे समय के लिए घरेलू बचत जैसे कारणों से अपने पास बड़ी नकदी रखने वाले कई लोग इन नियमों के बदनसीब शिकार हो सकते हैं।

बड़े स्तर पर नकदी लेनदेन पर ही चलने वाली भारतीय अर्थव्यवस्था में घरेलू महिलाएं और बुजुर्ग डिजिटल बैंकिंग जैसे आधुनिक तरीकों से वाकिफ नहीं होने से अपने घर पर ही नकदी जमाकर रखते रहे हैं।

 ऐसे लोगों को भी सरकार की निगरानी सूची में शामिल करने से आम आदमी के लिए बड़ी मुश्किल पैदा हो सकती है जबकि यह अभियान उसी की भलाई के लिए चलाया जा रहा है।

 इस कदम से लोगों के बीच भरोसे की कमी भी हो सकती है।

 सच तो यह है कि दंडात्मक प्रावधानों से आखिरकार कमीशनखोरी को ही बढ़ावा मिलेगा और लोग संदिग्ध लेनदेन से बचने के लिए कुछ नए तरीके ईजाद करने में लग जाएंगे।

वैसे लोगों को एक बार फिर इंस्पेक्टर राज के चंगुल में धकेलने की गुंजाइश कम ही नजर आती है क्योंकि सरकार के पास उसके लिए जरूरी संसाधन ही नहीं हैं।

 बिज़नेस स्टैंडर्ड में प्रकाशित एक रिपोर्ट के मुताबिक आयकर विभाग के पास साल भर में 6 लाख से लेकर 7 लाख मामलों की ही पड़ताल करने की क्षमता है जो आयकरदाताओं की कुल संख्या का महज एक फीसदी है।

आयकर विभाग की जांच शाखा ने लेनदेन संदिग्ध पाए जाने पर भले ही सैकड़ों लोगों और कंपनियों को नोटिस भेजा है लेकिन आगे चलकर वह जानकारी आकलन अधिकारियों को ही भेजी जाएगी जिनके पास जरूरी कदम उठाने की शक्ति अमूमन नहीं होती है।

आखिर प्रधानमंत्री नरेंद्र मोदी को इस पर सोचना चाहिए कि जब तक कालेधन के मुख्य स्रोतों- रियल एस्टेट खरीद-फरोख्त और चुनाव फंडिंग पर लगाम लगाने का कारगर तरीका नहीं निकाल लिया जाता है तब तक कठोर लहजे में बात करने और बुरे नतीजे भुगतने की धमकी देने का कोई खास असर नहीं पड़ेगा।

, सौजन्य – बिजनेस स्टैंडर्ड।

