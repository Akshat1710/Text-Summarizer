ड्रेस कोड नहीं सशक्तीकरण की पहचान (दैनिक ट्रिब्यून)।

ब्रिटेन में पहल।

क्षमा शर्मा।

हाल ही में ब्रिटेन की एक संसदीय कमेटी की जांच रिपोर्ट आई है।

 नाम है-हाई हील्स एंड वर्क प्लेस ड्रेस कोड‍्स।

 पिछले साल इस समिति को काम सौंपा गया था कि वह यह पता करे कि कार्यालयों में महिलाओं के साथ किस तरह का भेदभाव होता है।

 इसका गठन एक रिसेप्शनिस्ट निकोला थोर्प द्वारा डाली गयी पिटीशन के आधार पर किया गया था।

 निकोला के इस पिटीशन पर डेढ़ लाख से ज्यादा लोगों ने हस्ताक्षर किए थे।

 निकोला ने इसमें कहा था कि उसे हाई हील्स न पहनने के कारण दिसम्बर 2015 में कार्यालय से घर भेज दिया गया था।

अपनी जांच के दौरान समिति ने सैकड़ों औरतों से बात की।

 जिसमें औरतों ने बताया था कि लम्बे समय तक हाई हील्स पहनने के कारण उनके पांवों में हमेशा दर्द रहता है।

 उन्होंने यह भी कहा कि कार्यालयों में उनसे अंग प्रदर्शित करने वाले कपड़े पहनने की मांग की जाती है।

 बालों को हमेशा ब्लांड (ब्राउन या भूरे) रंगने को कहा जाता है और हमेशा मेकअप में रहने की बात भी की जाती है।

इस संसदीय समिति ने माना कि औरतों से सेक्सी दिखने की अपील करना, एक खास तरह के बाल, कपड़े, मेकअप की मांग करना उनके प्रति भेदभाव है।

 वहां के संसद सदस्यों ने यह भी मांग की कि कार्यालयों में होने वाले इस भेदभाव के खिलाफ नया कानून बनाया जाना चाहिए।

 संसदीय समिति की इस रिपोर्ट को देखें और अपने यहां की बात करें तो जिसे वहां भेदभाव का प्रतीक माना जा रहा है, उसे अपने यहां दशकों से औरतों की ताकत और उनके पढ़े-लिखेपन से जोड़ दिया गया है।

 अपने यहां शहर-शहर, कस्बे-कस्बे, गांव-गांव लड़कियों को बता दिया गया है कि हाई हील्स पहनना उनकी ताकत का प्रतीक है।

 यदि वे साड़ी पहनती हैं, लम्बे बाल रखती हैं, चोटी बनाती हैं, मेकअप नहीं करती हैं, ऊंची ऐड़ी की चप्पलें नहीं पहनतीं तो वे पिछड़ी हुई हैं।

 नौकरी और विवाह के बाजार में उनकी कोई कीमत नहीं है।

 औरतों का एकमात्र काम स्मार्ट दिखना ही बना दिया गया है।

सत्तर–अस्सी के दशक में महिला संगठन उन फिल्मी पोस्टर्स पर कालिख पोतते फिरते थे, जिनमें औरतों को सैक्सी रूप में दिखाया जाता था।

 फिल्म को बेचने के लिए पोस्टर ऐसे बनाए जाते थे, जिनमें औरतें कम से कम कपड़ों में हों।

 आज विरोध की वे आवाजें अकसर सुनाई नहीं देतीं क्योंकि माना जाता है कि श्लील–अश्लील की परिभाषाएं तो आदमियों ने बनाई हैं, हम उन्हें क्यों मानें।

 जबकि अफसोस यह है कि अपनी पत्नी को घूंघट में रखना और दूसरी औरत के लिए लार टपकाने वाली सोच में आज तक भी कोई अंतर नहीं आया है।

 ऊपर से औरतों के कम कपड़ों को उनकी च्वाइस आदि से जोड़कर खूब प्रचार किया गया है कि यह तो उनका निजी मामला है।

 इस बात पर अब कोई बहस नहीं करता कि ग्लैमर या व्यापार के लिए औरतों को आखिर इस तरह का सैक्सी आब्जेक्ट बनाकर परोसने में किसका कितना भला होता है।

 निश्चय ही उन लोगों का जो औरतों को उस बनी-बनाई छवि से मुक्त नहीं करना चाहते, जिसमें औरत सिर्फ मन बहलाव और कामुकता जगाने के लिए होती है।

स्त्री की इस छवि को उसकी एमपावरमेंट की छवि या सशक्तिकरण से जोड़ दिया गया है।

 वह सिर्फ कपड़ों, चप्पलों, जूतों, सौंदर्य प्रसाधनों, पर्स मोबाइल, कार, बड़ा घर, पेंट, शर्ट कोट आदि की छवि में कैद कर दी गई है।

 यों इसे उसकी रुचि का मामला बताया जा रहा है लेकिन वह क्या पहने, कैसे रहे, कैसी दिखे, आफिस में किस तरह का व्यवहार करे, इसे तय दूसरे ही कर रहे हैं।

इसमें हमारे तमाम चैनल्स और उनकी आय के लिए उनके पीछे खड़े विज्ञापनदाताओं का भी बड़ा हाथ है।

 माना जाता है कि जो दिखता है वही बिकता है।

 इसलिए जो स्त्री छवियां दिखती हैं,उन्हें ही औरतें अपनाती हैं।

 चूंकि यह समय ऐसा है कि बड़ी संख्या में महिलाएं पढ़-लिख रही हैं, नौकरी कर रही हैं, बाहर निकल रही हैं, तो कैसे उन्हें सपने दिखाकर, उनके पर्स से पैसा निकाला जाए।

 जो दिखाया जाए, उनसे वैसा ही बनने को कहा जाए।

 व्यापार और अधिक से अधिक मुनाफे को स्त्री अधिकारों से जोड़कर उनके मन पर कब्जा किया जाए।

 एक से एक उत्पादों को उनके घरों में पहुंचाया जाए और उन्हें हर हाल में उनका आदी बना दिया जाए।

 आजकल तमाम तरह के फेमिनिस्ट या स्त्रीवादी नारों से जोड़कर इन्हें बेचना बहुत आसान भी है।

 नये चलन का प्रतीक है।

 उनको एक बार देखकर कितने लड़के या पुरुष उनकी तरफ खिंचे चले आते हैं।

यह किस तरह का स्त्रीवाद है।

 सदियों से उन्हें इसी बात पर पीटा गया है कि कोई आदमी तुम्हें पसंद नहीं करता लेकिन बताया यह जा रहा है कि देखो अब औरतें कितनी आजाद हैं।

 वे जो चाहे कर सकती हैं।

 ब्रिटेन के सांसदों ने औरतों की सैक्सी छवि को उनके प्रति भेदभाव करार दिया।

 क्या हमारे यहां औरतों के अधिकारों पर रात-दिन अपनी रोटियां सेंकने वाले इससे कुछ सबक लेंगे।

सौजन्य- दैनिक ट्रिब्यून।

