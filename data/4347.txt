NRI दूल्हे से तौबा (नवभारत टाइम्स)।

कल तक एनआरआई दूल्हे के लिए कुछ भी कर गुजरने को तैयार बैठे परिवार अब शादी के ऐसे प्रस्तावों से कन्नी काटने लगे हैं।

 शादी की जोड़ियां मिलाने वाली वेबसाइटों के आंकड़े बताते हैं कि अमेरिका में हाल की घटनाओं से भारतीय परिवारों में एनआरआई दूल्हे का क्रेज काफी कम हुआ है।

 कुछ रिपोर्टों के मुताबिक इनकी मांग में 25 फीसदी की कमी आई है।

 यह कमी ज्यादातर अमेरिका में बसे भारतीय दूल्हों के संदर्भ में बताई जा रही है।

, कहने को एनआरआई कनाडा, ऑस्ट्रेलिया, इंग्लैंड से लेकर संयुक्त अरब अमीरात तक तमाम देशों में फैले हुए हैं, लेकिन क्रेज प्रायः अमेरिका और कनाडा की नागरिकता ले चुके भारतीय मूल के युवकों के लिए ही देखा जाता रहा है।

 धोखाधड़ी के कई मामले सामने आने के बावजूद एनआरआई दामाद पाने को आतुर परिवार इसके लिए कैसी भी शर्तें मानने को तत्पर रहते थे।

, दिलचस्प बात है कि अमेरिका में जरा सा माहौल बदलते ही यह ट्रेंड बदलने लगा।

 खबरें बताती हैं कि अमेरिकी विवाह प्रस्तावों में दिलचस्पी कम होने की प्रवृत्ति नवंबर महीने से ही दिखने लगी थी, जो जनवरी आते-आते काफी बढ़ गई।

 फिर फरवरी महीने में एनआरआई दूल्हों की मांग में जबर्दस्त कमी आई।

 मैचमेकिंग कारोबार से जुड़े लोग बताते हैं कि जो परिवार कल तक ऐसे रिश्तों के लिए पलक-पांवड़े बिछाए हुए थे, वे भी अब शर्त लगा रहे हैं कि शादी के बाद लड़के को भारत आना होगा।

, डॉनल्ड ट्रंप के सत्ता में आने के बाद से गैर अमेरिकियों के खिलाफ अमेरिका में जो शत्रुता का भाव दिखने लगा है, और जिस तरह वहां भारतीयों पर हमले हो रहे हैं, उसका सबसे ज्यादा असर भारतीय परिवारों के रुख पर पड़ा है।

 दरअसल कोई भी व्यक्ति जब कहीं अपना करियर या भविष्य बनाने की सोचता है तो बेहतर जिंदगी की उम्मीद उसका सबसे बड़ा आधार होती है।

 यह बेहतर जिंदगी मोटे पैकेज की शक्ल में सामने आए या जॉब सैटिस्फैक्शन के, या फिर कानून व्यवस्था की बेहतर स्थिति, अच्छी सड़कों, चौबीसों घंटे बिजली और अन्य इन्फ्रास्ट्रक्चर के रूप में– कुल मिलाकर उसका मतलब यही होता है कि वहां चैन, सुकून और इज्जत से जिंदगी बीतेगी।

 हाल की घटनाओं ने भारतीय समाज में अमेरिका की अच्छी छवि को तोड़ा है, जो अमेरिका के लिए भी चिंता का विषय होना चाहिए।

सौजन्य- नवभारत टाइम्स।

