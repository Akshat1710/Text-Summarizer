जान से खिलवाड़ (दैनिक जागरण)।

कुछ हादसे अप्रत्याशित और प्राकृतिक होते हैं लेकिन कई बार अपने हित साधने में हम ऐसे हादसे को न्योता भी दे देते हैं।

 राजमहल हादसा के प्राथमिक कारणों की जो सूचना आई है, उससे तो ऐसा ही लगता है।

 अब जब जांच की बारी आई है तो सब एक-दूसरे को टोपी पहना रहे हैं।

 बड़ी बात यह कि खान सुरक्षा की जो नियामक एजेंसी है, उसने भी अनदेखी की।

 वहां काम कर रहे कामगार तक को इस बात का अहसास था कि वहां खतरा है, लेकिन खान सुरक्षा महानिदेशालय के संज्ञान में होने और ईस्टर्न कोलफील्ड लिमिटेड के अध्यक्ष सह प्रबंध निदेशक के दौरे के बावजूद वहां खतरे की अनदेखी की गई।

 इससे यह तो स्पष्ट हो गया कि वहां जान से खिलवाड़ किया गया।

 यह दुर्घटना ओपनकास्ट माइंस में अब तक की देश की सबसे बड़ी घटना है।

 इससे पूर्व कुछ हादसे ओपनकास्ट में हुए हैं लेकिन जान माल का इतना बड़ा नुकसान पहली बार हुआ है।

 इससे पूर्व जो हादसे हुए उससे भी सबक लेने की कोशिश नहीं हुई।

 विशेषज्ञों की प्राथमिक दृष्टि में खनन की डिजाइन में दोष था।

 बेतरतीब ढंग से ओवरबर्डन का पहाड़ खड़ा किया गया और मानक के अनुरूप जैसा स्लोप बनाया जाना चाहिए था, वह नहीं बनाया गया।

 खान सुरक्षा महानिदेशालय ने ऐसे यंत्रों को लगाने की स्पष्ट अनुशंसा की है, जिससे ओवर बर्डन के पहाड़ के एक इंच भी स्खलन का पता चल जाता है।

 इन सबकी अनदेखी हुई।

 इससे पहले भी कई बड़ी दुर्घटना झारखंड में हो चुकी है।

 1975 में चासनाला हादसे में 375 लोगों की जल समाधि हुई थी।

 1995 में गजलीटांड़ में 64 लोगों की मौत हुई।

 2006 में हुए नगदा हादसे में तो पचास से अधिक लोगों की जान चली गई।

 नगदा में विस्फोट भी मानवीय भूल का बड़ा प्रमाण है।

 राजमहल हादसे में जिन लोगों की मौत हुई है, वे अब लौटकर नहीं आ सकेंगे लेकिन इस हादसे के दोषी को चिह्नित करने और इससे सबक लेने का जिम्मा नियामक एजेंसी और केंद्र सरकार का है।

 ऐसा हो सका तभी ऐसे हादसे रुक सकेंगे।

 स्थानीय संपादकीय : झारखंड , सौजन्य – दैनिक जागरण।

