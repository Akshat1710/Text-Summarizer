संपादकीय : न्यायपालिका को तो बख्शें।

 (नईदुनिया)।

कलकत्ता हाई कोर्ट के जज न्यायमूर्ति सीएस कर्णन ने गलत दांव खेला है।

 सुप्रीम कोर्ट ने उनके खिलाफ अवमानना कार्रवाई शुरू की है, तो उचित यह है कि कोर्ट के सामने वे अपना बचाव करें।

 अवमानना कानून में सत्य को बचाव का उचित आधार माना गया है।

 यदि सच जस्टिस कर्णन के साथ है, तो उन्हें उसी का सहारा लेना चाहिए।

 इसके उलट सुप्रीम कोर्ट के जजों पर अनुसूचित जाति के एक जज (यानी जस्टिस कर्णन) के खिलाफ दुर्भावनापूर्ण कार्रवाई करने का आरोप लगाना अनौचित्यपूर्ण है।

 सुप्रीम कोर्ट के महापंजीयक को लिखे पत्र में जस्टिस कर्णन ने कहा कि उन्हें जारी अवमानना नोटिस कानूनन टिकने योग्य नहीं।

 यदि उन्हें इसका भरोसा है तो फिर बेहतर रास्ता यही है कि वे इस कार्रवाई को वैधानिक चुनौती दें।

 इसके बीच जाति को लाना अवांछित है।

, जस्टिस कर्णन के खिलाफ कार्रवाई इसलिए शुरू हुई, क्योंकि उन्होंने बीते 23 जनवरी को प्रधानमंत्री नरेंद्र मोदी को सुप्रीम कोर्ट एवं विभिन्न् हाई कोर्टों में पदस्थ 20 जजों की सूची भेजी, जिन्हें उन्होंने भ्रष्ट बताया।

 जस्टिस कर्णन ने इन जजों के विरुद्ध कार्रवाई की मांग की।

 इसके बाद भारतीय न्यायपालिका के इतिहास में ऐसा पहली बार हुआ, जब सुप्रीम कोर्ट ने हाई कोर्ट के किसी वर्तमान जज पर अवमानना की कार्यवाही शुरू की।

 गौरतलब है कि जस्टिस कर्णन खुद ही अपने कथित आरोपों को न्यायपालिका के बाहर ले गए।

 वैसे उनका पहले भी विवादों से नाता रहा हैं।

 जब वे मद्रास हाई कोर्ट में थे, तब उन्होंने अपने तबादले पर खुद ही रोक लगा दी थी।

 उसके बाद सुप्रीम कोर्ट को उन्हें किसी प्रकार के न्यायिक आदेश जारी करने से रोकना पड़ा था।

 उसके कुछ महीनों बाद जस्टिस कर्णन ने कलकत्ता हाई कोर्ट में ज्वाइन किया, लेकिन तब जबकि राष्ट्रपति ने इसकी समयसीमा तय की।

 ताजा मामला उससे भी कहीं ज्यादा संगीन है।

 जजों पर खुलेआम भ्रष्टाचार के आरोप लगाए जाएं, तो उससे पूरी न्यायपालिका की साख संदिग्ध होती है।

 यह अवश्य अपेक्षित है कि सुप्रीम कोर्ट जस्टिस कर्णन को अपने पास मौजूद साक्ष्यों को प्रस्तुत करने का पूरा मौका दे।

 उन्हें अपने साक्ष्यों का बचाव करने का अवसर मिले।

 अगर उनके सबूत दमदार साबित हों, तो उसके आधार पर जांच कराई जाए।

, लेकिन जस्टिस कर्णन ऐसा नहीं कर पाए, तो फिर वे अवमानना कार्रवाई से कैसे बच सकते हैं।

 आखिर उनके कृत्य से सर्वोच्च न्यायपालिका विवाद से घिरी है।

 जबकि न्यायपालिका को विवादों व आरोपों से बचाना सबका कर्तव्य होना चाहिए।

 इस लिहाज से ये खबर राहत देने वाली है कि सुप्रीम कोर्ट में पांच जजों की नियुक्ति का मार्ग प्रशस्त हो गया है।

 हाई कोर्टों में भी कई नियुक्तियों की राह खुली है।

 इससे न्यायपालिका व केंद्र के बीच खींचतान खत्म होगी।

 आशा है कि न्यायपालिका से संबंधित गतिरोध, टकराव और आरोप-प्रत्यारोप को दूर करने में आगे सभी पक्ष अपनी भूमिका निभाएंगे।

, सौजन्य- नईदुनिया।

