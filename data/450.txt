संपादकीय : ऐतिहासिक परमाणु करार के मायने (नई दुनिया)।

साल 2005 में अमेरिका ने परमाणु क्षेत्र में भारत के लिए विशेष प्रावधान किया।

 उसने पहली बार किसी ऐसे देश से असैनिक परमाणु सहयोग का समझौता किया, जिसने परमाणु अप्रसार संधि (एनपीटी) पर दस्तखत नहीं किए थे।

 मगर तब भारत को यह वादा करना पड़ा था कि वह अपनी तरफ से किसी देश पर परमाणु हमला नहीं करेगा।

 साथ ही उसने अपनी पहल पर परमाणु परीक्षणों पर रोक लगाने का एलान किया था।

 इसके बाद भारत का परमाणु बहिष्कार खत्म हुआ।

 अनेक देशों ने अमेरिका जैसे समझौते भारत से किए।

, हालांकि जापान से भारत के रिश्ते परंपरागत रूप से मजबूत हैं, मगर वह उन देशों में शामिल नहीं हुआ।

 इसकी विशेष पृष्ठभूमि यह थी कि जापान एकमात्र देश है, जिसे परमाणु हमले का दंश झेलना पड़ा है।

 तो वहां इस मसले को लेकर विशेष संवेदनशीलता है।

 अत: जापान चाहता था कि उसके साथ होने वाले परमाणु असहयोग समझौते में यह प्रावधान शामिल हो कि भारत ने भविष्य में परमाणु परीक्षण किए, तो करार रद्द हो जाएगा।

 यह बात पिछले साल तक भारत को मंजूर नहीं थी, जब जापानी प्रधानमंत्री शिंजो आबे नई दिल्ली आए थे।

 मगर गुजरे महीनों की घटनाओं के कारण तथा जापानी संवेदनशीलताओं का ख्याल रखते हुए आखिरकार एनडीए सरकार इस पर सहमत हो गई।

 नतीजतन, प्रधानमंत्री नरेंद्र मोदी की ताजा टोक्यो यात्रा के दौरान जापान ने भी यह विशेष व्यवस्था की कि उसने पहली बार किसी ऐसे देश से इस तरह का करार किया, जिसने एनपीटी पर हस्ताक्षर नहीं किए हैं।

 इससे दोनों देशों के रिश्ते एक नई ऊंचाई पर पहुंचे हैं।

 नतीजतन, तेज आर्थिक विकास की भारत की चाह में जापान सहभागी बनेगा, जो कारोबारी तौर पर उसके लिए भी फायदे का सौदा है।

, ध्यानार्थ है कि जापान से परमाणु समझौता ना होने की वजह से अमेरिकी कंपनियों से भी भारत की खरीदारी अधर में लटकी हुई थी।

 अमेरिकी कंपनी वेस्टिंगहाउस के साथ भारत की बातचीत काफी आगे बढ़ चुकी है।

 ये कंपनी भारत में छह परमाणु संयंत्र लगाने वाली है।

 ये नए परमाणु संयत्र भारत की परमाणु क्षमता को 2032 तक दस गुना तक बढ़ाने की सरकारी योजना का हिस्सा हैं।

 किंतु इस कंपनी का स्वामित्व जापानी कंपनी तोशिबा के पास है।

 अत: मामला लटका हुआ था।

 अब तोशिबा व मित्सुबिशी हेवी इंडस्ट्रीज जैसी जापानी कंपनियां भारत में अपनी परियोजनाएं निर्बाध आगे बढ़ा सकेंगी।

 इससे जापानी परमाणु उद्योग को भी पुनर्जीवन मिलेगा, जो 2011 में हुए फुकुशिमा हादसे के बाद से संकटग्रस्त है।

 तो साफ है कि भारत-जापान संबंधों के और प्रगाढ़ होने का मार्ग प्रशस्त हुआ है, जिससे चीन को नियंत्रित रखने के भारत व जापान के साझा मकसद सधेंगे।

 इस क्षेत्र में बनते नए शक्ति-संतुलन में ये पहलू बेहद अहम है।

 भारत-जापान ने अपने संबंधों को ऐसी दिशा दी है, जिसके कारोबारी व सामरिक दोनों आयाम हैं।

, सौजन्य – नई दुनिया, 14-11-2016।

