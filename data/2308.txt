सियासत पर हावी तलाक (अमर उजाला :Editorial)।

 =": #0000;"इमरान खान की पार्टी पहले ही संकट में दिख रही है।

 हालिया चुनावों और उपचुनावों में उसका प्रदर्शन बेहद खराब रहा है।

 ऐसे में, तलाक के मामले में रेहम के बयान राजनेता के तौर पर उनका करियर खत्म करने का माद्दा रखते हैं।

पाकिस्तान तहरीक-ए-इंसाफ पार्टी के प्रमुख इमरान खान और पत्रकार रेहम खान के निकाह को ′वेडिंग ऑफ द ईयर′ माना गया था।

 मगर दस महीने से भी कम समय के भीतर यह चर्चित तलाक का मामला बन गया है।

 दोनों के तलाक के फैसले के बाद मैनचेस्टर में पहली बार मीडिया से मुखातिब होते हुए रेहम की टिप्पणी काबिले गौर है।

 उन्होंने कहा, ′मैदान में छक्के लगाना अलग बात है, मगर असल जिंदगी में यह ज्यादा मायने रखता है कि आप एक लंबी साझेदारी निभाते हुए अपने रिश्ते को शतक की दहलीज तक ले जा सकते हैं या नहीं।

′ हालांकि उन्होंने इमरान खान का नाम नहीं लिया, मगर उनका इशारा बिल्कुल जाहिर था।

 दूसरी ओर, जब इमरान से तलाक के बारे में पूछा गया, तो उनकी प्रतिक्रिया काफी भावुक और नाराजगी भरी थी, ′दूसरों की निजी जिंदगी के बारे में बोलते हुए किसी को भी शर्म आनी चाहिए।

′ जब यह बात उठी कि जो सेलिब्रिटी हैं, वे प्राइवेसी की गुहार नहीं लगा सकते, क्योंकि लोगों को उनकी जिंदगी के बारे में जानने का पूरा हक है, जो प्रधानमंत्री बनने की कतार में खड़ा है, तो उनका जवाब था, ′हर समाज में सभ्यता के कुछ तय मापदंड होते हैं और हर इंसान में कुछ तो तहजीब होती है।

, दरअसल प्रधानमंत्री की मुस्लिम लीग के सामने खासकर पंजाब में सबसे बड़ी चुनौती पीटीआई की है, जिसके हाथ में इस्लामाबाद में सरकारों का खेल बनाने व बिगाड़ने की डोर रहती है।

 ऐसे में, इमरान खान जो कुछ भी करते हैं, वह सुर्खियों में आ जाता है।

 हालांकि तलाक का फैसला दोनों की आपसी सहमति से लिया गया मालूम होता है, मगर फिर भी रेहम खान ने इस फैसले को लेकर ज्यादा परिपक्वता दिखाई है।

 यह बात उनके ट्वीट से भी जाहिर होती है, जिसमें वह कहती हैं, ′हमने अपने रास्ते बदलते हुए तलाक लेने का फैसला किया है।

′, रेहम के पाकिस्तान से जाते ही, इमरान खान ने भी अपने तलाक की घोषणा का ट्वीट किया, ′यह मेरे, रेहम और हमारे परिवारों के लिए मुश्किल समय है।

 मैं सभी से हमारी निजता का सम्मान करने की प्रार्थना करता हूं।

 रेहम के चरित्र और अपने काम व वंचितों की मदद करने के प्रति उनकी प्रतिबद्धता का मैं आदर करता हूं।

′ वहीं, मैनचेस्टर में तलाक प्रक्रिया के पूरा होने का इंतजार करने के दौरान रेहम कहती हैं, ′बाहर काम करने वाली महिलाएं समाज में एक महत्वपूर्ण भूमिका निभाती हैं और उन्हें पर्याप्त सम्मान मिलना चाहिए।

 पाकिस्तान में महिलाएं बेहद असुरक्षित हैं।

 महिलाओं पर कीचड़ उछालने की प्रवृत्ति को बिल्कुल भी बर्दाश्त नहीं किया जा सकता।

 अगर आप वाकई बदलाव लाना चाहते हैं, तो आपको महिलाओं का सम्मान करना ही होगा।

′, इस हाई-प्रोफाइल निकाह की नाकामी को लेकर अटकलें लगाई जा रही हैं, मगर इसके पीछे असल वजह क्या है, इस पर इमरान और रेहम, दोनों खामोश हैं।

 हालांकि यह साफ है कि दोनों ने जल्दबाजी में निकाह का फैसला किया था, और नए रिश्ते में उनकी क्या भूमिका होगी, इस बारे में दोनों में कोई तालमेल नहीं था।

 रेहम एक आधुनिक कामकाजी महिला थीं और वह केवल रोटियां सेंकने की भूमिका से संतुष्ट होने वाली नहीं थीं।

 पहला निकाह टूटने के बाद अपने तीन बच्चों के पालन-पोषण और पढ़ाई की जिम्मेदारी उन्होंने खुद अपने कंधों पर उठाई थी।

, निकाह के शुरुआती दिनों में इमरान ने पीटीआई की बैठकों और चुनाव प्रचार में रेहम को शिरकत करने दी।

 जल्द ही रेहम सुर्खियों में आने लगीं और उन्हें पूरे देश की ′भाभी′ बना दिया गया।

 इससे पीटीआई के भीतर के लोगों में ईर्ष्या पनपने लगी।

 इससे दबाव में आए इमरान ने घोषणा कर दी कि रेहम पार्टी की राजनीति में दखल नहीं देंगी।

 मगर, इमरान भी कोई कम नहीं।

 वह पार्टी और अपनी निजी जिंदगी में यू-टर्न के लिए कुख्यात हैं।

 एक महीने से भी कम समय के भीतर एक राजनीतिक रैली के दौरान रेहम उनके बगल में खड़ी दिखाई दीं।

 गौरतलब है कि इमरान की तीनों बहनों ने रेहम को कभी पसंद नहीं किया।

 यहां तक कि वे निकाह में भी शामिल नहीं हुई थीं।

 इमरान की एक बहन तो उनकी पहली बेगम जेमिमा खान से हुए बच्चों से मिलने लंदन पहुंच गईं।

 वहां उन्होंने बच्चों के साथ खिंचाई गई एक फोटो सोशल मीडिया पर भी शेयर की, जिस पर लिखा था, ′सुलेमान और कासिम अपनी फूफी के साथ।

′ संकेत साफ था।

, यही नहीं, जब सुलेमान और कासिम इमरान से मिलने इस्लामाबाद पहुंचे थे, तब रेहम खान और उनके तीनों बच्चों को घर छोड़कर होटल में रहने के लिए जाना पड़ा था, क्योंकि सुलेमान व कासिम ऐसा ही चाहते थे।

 अगर निकाह से पहले रेहम को पता होता कि ऐसा कुछ होगा, तो शायद वह कभी निकाह के लिए राजी न होतीं।

 फिलहाल तो लोग दोनों के बीच पैसे को लेकर समझौते पर चर्चा कर रहे हैं।

 असल दिलचस्पी इसको लेकर है कि दस महीने के निकाह को लेकर अपना मुंह बंद रखने के एवज में रेहम को कितना पैसा मिलेगा।

 वैसे रेहम के चुप रहने की संभावना कम ही है।

 इंग्लैंड के प्रकाशक पहले ही सारे राज बयान करने वाली किताब के एवज में मोटा पैसा देने का प्रस्ताव उन्हें दे रहे हैं।

 टेलीविजन चैनलों में भी उन्हें लेकर होड़ लगी हुई है।

इमरान की पार्टी पहले ही संकट में दिख रही है।

 हालिया उपचुनावों और स्‍थानीय निकायों के चुनावों में उसका प्रदर्शन बेहद खराब रहा है।

 ऐसे में, रेहम के बयान राजनेता के तौर पर उनका करियर खत्म करने का माद्दा रखते हैं।

 यह देखते हुए, कि रेहम खान पीटीआई के भीतर भी खासी लोकप्रिय हैं, इमरान उनकी आलोचना करने का जोखिम भी नहीं उठा सकते।

 इससे उन्हें राजनीतिक तौर पर नुकसान ही होगा।

 पाकिस्तान के लोग बेशक तीसरे निकाह को लेकर इमरान का मजाक बना रहे हों, पर रेहम के बयान यह बताने के लिए काफी हैं कि यह मामला उनके लिए मजाक नहीं है।

-मरिआना बाबर ( पाकिस्तान की वरिष्ठ पत्रकार हैं)।

सौजन्य :- अमर उजाला, 6.11.2015।

