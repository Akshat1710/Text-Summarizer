भाजपा के दो चेहरे  (दैनिक जागरण )।

भाजपा के राष्ट्रीय महासचिव राम माधव ने एक बार फिर अखंड भारत बनाने की बात कही है।

 यह बात उन्होंने ऐसे समय कही है जब उनकी पार्टी के नेता और प्रधानमंत्री नरेंद्र मोदी ने कश्मीर में राज्य के झंडे के साथ बैठने पर कोई ऐतराज नहीं किया।

 यह उस पार्टी की सरकार के राज में हो रहा है जिसने एक समय कश्मीर में ‘दो प्रधान, दो विधान और दो निशान नहीं चलेंगे’ का नारा दिया था।

 इसी नारे से जुड़े आंदोलन के दौरान पार्टी के संस्थापक श्यामा प्रसाद मुखर्जी की जान गई।

 दरअसल भाजपा के दो रूप हैं।

 एक, जब वह सत्ता में होती है और दूसरा, जब वह विपक्ष में होती है।

 जम्मू-कश्मीर से पाकिस्तान तक भाजपा की सरकार जो कर रही है उससे उसके कोर वोटर को सबसे बड़ा झटका लगा है।

 राष्ट्रीय स्वयंसेवक संघ से जुड़ा कोई व्यक्ति मौजूदा संदर्भ में अखंड भारत की बात करेगा, यह कल्पनातीत है।

 लेकिन राम माधव कर रहे हैं और उसे उनकी निजी राय बताकर मामले को रफा-दफा कर दिया गया है।

, राम माधव के बयान के कुछ दिन बाद भाजपा प्रवक्ता का बयान आया कि यह राम माधव का निजी विचार है।

 पार्टी ने यह नहीं बताया कि अलजजीरा चैनल के जिस कार्यक्रम में राम माधव गए थे उसमें वह पार्टी के महासचिव की हैसियत से गए थे या निजी।

 राम माधव ने इस मुद्दे पर सफाई देते हुए कहा कि उनकी बात को गलत समझा गया है।

 लेकिन उन्होंने अखंड भारत का मुद्दा उठाने के लिए समय और संदर्भ, दोनों गलत चुने।

 जब संघ से जुड़ा कोई व्यक्ति अखंड भारत की बात करता है तो आंख के सामने राममोहन राय या डॉ. राममनोहर लोहिया का चित्र नहीं उभरता।

 इससे लोहिया का भारत-पाक महासंघ भी याद नहीं आता।

 संघ का स्वयंसेवक जब अखंड भारत की बात करता है तो वीर सावरकर और गुरु गोलवलकर का चित्र उभरता है।

 इस शब्द समूह से डेढ़ हजार साल पहले के भारत का नक्शा उभरता है।

 यह कोई भौगोलिक अवधारणा नहीं है।

 यह एक भू-सांस्कृतिक अवधारणा है।

, समाज विज्ञान में शब्द का एक इतिहास होता है।

 वह इतिहास ही उसे अर्थ प्रदान करता है।

 उस शब्द के बोलने से आंखों के सामने एक दृश्य उभरता है।

 अखंड भारत का एक निश्चित अर्थ है।

 उसका उच्चारण करते ही हिंदू पुनर्जागरण, बंकिम, अरविंद और गोलवलकर याद आते हैं।

 यह एक भू-सांस्कृतिक अवधारणा है, इसलिए यह जमीन से जुड़ती है।

 वह अमेरिकी राष्ट्रवाद की परिकल्पना की तरह नहीं है।

 अमेरिकी राष्ट्रवाद एक राजनीतिक अवधारणा है।

 इसलिए वह जमीन से जुड़ी हुई नहीं है।

 इसी तरह मार्क्‍स ने वर्ग के आधार पर अंतरराष्ट्रीयवाद की बात की और दुनिया भर के मजदूरों को एक होने का आह्वान किया।

 इस्लाम धर्म के आधार पर कहता है कि जितने इस्लाम को मानने वाले देश हैं, सब एक देश हैं।

 जापान ने एक समय एशियाई सह समृद्ध क्षेत्र की बात कही थी।

 भारत की भू सांस्कृतिक अवधारणा अपने में अनूठी है।

 इस तरह की अवधारणा और कहीं नहीं है।

, आज के भूराजनीतिक संदर्भ में अखंड भारत की बात करना अव्यावहारिक है।

 वह भी ऐसे समय जब देश के प्रधानमंत्री पाकिस्तान से संबंध सुधारने के लिए इतना बड़ा जोखिम उठाने को तैयार हों।

 आज की वास्तविकता यह है कि पाकिस्तान एक इस्लामी राष्ट्र है।

 पाकिस्तान या बांग्लादेश उस सांस्कृतिक विरासत को साझा नहीं मानते, अखंड भारत जिसका आधार है।

 अखंड भारत और लोहिया के भारत-पाक (उस समय तक बांग्लादेश नहीं बना था) महासंघ की तुलना नहीं हो सकती।

 भारत-पाक महासंघ के लिए तो जनसंघ के अध्यक्ष दीनदयाल उपाध्याय भी लोहिया से सहमत थे।

 भारत, पाकिस्तान और बांग्लादेश की एकता की संभावना की बात करते हुए उसकी तुलना दोनों जर्मनी या कोरिया की एकता से नहीं की जा सकती, क्योंकि भारत की तरह इन दोनों देशों का विभाजन धर्म के आधार पर नहीं हुआ था।

, राम माधव का बयान लालकृष्ण आडवाणी की जिन्ना के मजार की यात्र की याद दिलाता है।

 आडवाणी ने जो किया वह कांग्रेस का कोई नेता कभी नहीं कर सकता।

 और कांग्रेस के किसी नेता ने ऐसा किया होता तो भाजपा और संघ की क्या प्रतिक्रिया होती, इसकी केवल कल्पना ही की जा सकती है।

 एक और बात की जरा कल्पना कीजिए कि प्रधानमंत्री रहते हुए डॉ. मनमोहन सिंह जम्मू-कश्मीर के मुख्यमंत्री के साथ बैठे होते और वहां भारत के झंडे के बजाय सूबे का झंडा लगा होता तो भाजपा ने कांग्रेस और मनमोहन सिंह का जीना मुहाल कर दिया होता।

 दरअसल कांग्रेस की सरकारें अपनी पाकिस्तान नीति बनाते समय हमेशा भाजपा की प्रतिक्रिया को ध्यान में रखती रही हैं।

 इसीलिए कोई कांग्रेसी प्रधानमंत्री कभी वह नहीं कर सका जो अटल बिहारी वाजपेयी ने (लाहौर बस यात्र) किया या अचानक लाहौर पहुंच कर मोदी ने किया है।

, राम माधव ने क्या किया है, इसका अंदाजा उन्हें और उनकी पार्टी को अलजजीरा के उस कार्यक्रम के होस्ट मेहंदी हसन के खिलाफ ट्विटर और सोशल मीडिया में चले अभियान से लग गया होगा।

 पहला हमला कनाडाई लेखक तारिक फतह ने किया।

 उन्होंने हसन को छिपा हुआ इस्लामिस्ट कहा।

 मेंहदी हसन ने कहा कि आज तक उनके किसी कार्यक्रम पर इतनी और ऐसी प्रतिक्रिया नहीं आई।

 राम माधव पहले ऐसे भाजपा नेता नहीं हैं और आखिरी भी नहीं होंगे जिनकी सत्ता में आने के बाद भाषा बदल जाती है।

 पार्टी के समर्थकों को समझ में नहीं आता कि हो क्या रहा है।

 ठीक है कि विपक्षी दल और सत्तारूढ़ दल की भाषा एक नहीं हो सकती, लेकिन मुख्य मुद्दों पर आप वही कैसे करने लग सकते हैं जिसका पुरजोर विरोध करते रहे।

 कम से कम अपने समर्थकों को तो भरोसे में लीजिए कि आखिर आप क्यों बदल गए।

 भाजपा नेता भूल जाते हैं कि उनकी सत्ता जाने में सबसे बड़ी भूमिका उनके समर्थकों और कार्यकर्ताओं की होती है, लेकिन यह सच उन्हें सत्ता जाने के बाद ही नजर आती है।

 इसमें बदलाव के कोई संकेत नजर नहीं आ रहे।

,  ।

सौजन्य :-दैनिक जागरण ,31.12.2015,प्रदीप सिंह।

