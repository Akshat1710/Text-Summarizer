ममता की प्रतिज्ञा (दैनिक जागरण)।

नोटबंदी को लेकर प्रधानमंत्री नरेंद्र मोदी के खिलाफ सबसे अधिक तीखा प्रहार तृणमूल प्रमुख व मुख्यमंत्री ममता बनर्जी पहले ही दिन से करती आ रही हैं।

 पर, एक मुख्यमंत्री व एक तजुर्बेकार नेता के मुंह से यह सुना जाए कि मैं जिंदा रह हूं या मरूं, परंतु मोदी को भारतीय राजनीति से हटा कर रहूंगी, यह कहना आश्चर्यचकित करने वाला है।

 क्या गणतांत्रिक देश में यह संभव है।

 वह उस व्यक्ति को राजनीति से हटाने की बात कह रही हैं जो देश की शीर्ष कुर्सी पर विराजमान हैं।

 ऐसा नहीं है कि इस तरह की बातें ममता के मुंह से पहली बार निकली है।

 यदि याद करें तो 34 वर्षों के वाममोर्चा शासनकाल में ममता एक बार तो अपनी सभा में मौत का घंटा तक टांग चुकी हैं और कहीं थी कि यह घंटा वामपंथी शासन की मौत का है।

 यही नहीं तत्कालीन वाम शासन से इतना क्षुब्ध हुई थीं कि वह साड़ी से खुद को फांसी लगाने की बात भी कह दी थी।

 परंतु, इन घटनाओं के वर्षों बाद तक वामपंथी शासन का अंत नहीं हुआ।

 हालांकि, वामपंथी शासन का 2011 में अंत हुआ।

 पर, उसके लिए ममता बनर्जी के सियासी आंदोलन से कहीं ज्यादा वाममोर्चा की खुद की प्रशासनिक व सियासी नीति रही।

 पर, सवाल यहां नोटबंदी के मुद्दे पर ममता का यह कहना है कि वे मोदी को राजनीति से हटाकर रहेंगी।

 यह उनकी बौखलाहट को दर्शाता है।

 कई लोग तो ममता के बयान को लेकर हंस रहे हैं।

 मोदी एक ऐसे नेता हैं जो एक दशक से अधिक समय तक गुजरात के मुख्यमंत्री रहे हैं।

 इसके बाद भारी मतों से जीत दर्ज कर प्रधानमंत्री बनें।

 वह राज्यसभा से जीत कर पीएम नहीं बनें।

 मोदी जमीन से जुड़े नेता माने जाते हैं।

 ऐसे में ममता की प्रतिज्ञा का क्या हश्र होगा, इसे लेकर कुछ कहना अतिश्योक्ति होगी।

 इसमें कोई दो राय नहीं है कि नोटबंदी के मुद्दे पर मोदी को भारी जनसमर्थन मिल रहा है।

 अगर ऐसा नहीं हुआ होता तो छोटी-छोटी घटनाओं में दर्जनों बसों को जला देना, ट्रेन रोकने जैसी घटनाओं को अंजाम देने वाली देश की जनता कतार में बैंकों व एटीएम के समक्ष खड़ी नहीं होती।

 नोटबंदी के खिलाफ जन आक्रोश दिवस के मौके पर कालेज स्क्वायर से धर्मतल्ला तक तृणमूल की ओर से जुलूस निकाला गया था।

 इसके बाद धर्मतल्ला में ममता ने सभा की जहां उन्होंने कहा, आज, मैं यह शपथ लेती हूं कि मैं मरूं या जीऊं, लेकिन मोदी को भारतीय राजनीति से हटाकर दम लूंगी।

 ममता ने यह भी चेतावनी दी कि नोटबंदी के खिलाफ वह प्रधानमंत्री आवास के बाहर प्रदर्शन करेंगी।

 लोकतंत्र में सभी को विरोध प्रदर्शन करने का अधिकार है।

 पर, यह कहना कि राजनीति से हटा कर रहूंगी कितना जायज है।

 यह तो वक्त बताएगा कि कौन कितना सफल हुआ।

 स्थानीय संपादकीय : पश्चिम बंगाल , सौजन्य – दैनिक जागरण।

