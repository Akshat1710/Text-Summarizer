केंद्रीय बजट और चुनाव के बीच फंसा हमारा लोकतंत्र (दैनिक भास्कर)।

भारतीय लोकतंत्र पांच राज्यों के विधानसभा चुनावों और आम बजट के बीच फंस गया है।

 जहां सत्तारूढ़ भाजपा ने 28 फरवरी को पेश होने वाले आम बजट की परंपरा बदलते हुए उसे 1 फरवरी को पेश करने का संकल्प किया है, वहीं विपक्षी दलों की मांग है कि विधानसभा चुनावों की तारीख देखते हुए उसे मुल्तवी कर देना चाहिए।

 वजह साफ है कि नोटबंदी के बाद यह मोदी सरकार का बहुप्रतीक्षित बजट है, जिसमें सरकार जनता के लिए तमाम राहतों का एलान कर सकती है, जिनसे नोटबंदी से दुखी जनता की राय बदल सकती है।

केंद्र सरकार यही चाहती भी है कि जनता को 50 दिनों तक पुरानेे नोट जमा करने और नकदी की कमी से जूझते हुए जो कष्ट हुआ है उसे तमाम योजनाओं के माध्यम से दूर किया जाए।

 विपक्ष चाहता है कि जिस तरह आचार संहिता का पालन सभी राज्य सरकारों को करने की अनिवार्यता है वैसी ही केंद्र सरकार के लिए भी होनी चाहिए।

जहां वित्त मंत्री अरुण जेटली का कहना है कि 2014 के आम चुनाव से पहले यूपीए सरकार ने अंतरिम बजट पेश किया था तो मौजूदा एनडीए सरकार को भी वैसा मौका देना चाहिए।

 किंतु 16 राजनीतिक दलों ने राष्ट्रपति और मुख्य चुनाव आयुक्त को ज्ञापन देकर यह नजीर दी है कि पांच साल पहले भी बजट मार्च मध्य में पेश किया गया था।

 ये विधानसभा चुनाव न सिर्फ बेहाल विपक्ष के लिए संजीवनी साबित हो सकते हैं, बल्कि मोदी सरकार के लिए भी वे सेमीफाइनल की तरह हैं।

 अगर यह चुनाव भाजपा की आशाओं के अनुरूप नहीं रहे तो उसे 2019 के आम चुनाव से पहले आर्थिक सुधार करना तो कठिन हो ही जाएगा और कई लोक-लुभावन योजनाओं का एलान भी जरूरी हो जाएगा।

 इस मसले पर मुख्य चुनाव आयुक्त को निर्णय लेना है और उम्मीद है कि आयोग लोकतंत्र की अहम संस्था के रूप में निष्पक्षता दिखाएगा।

यहां दो प्रश्न और भी महत्वपूर्ण हैं।

 एक प्रश्न लोकसभा और विधानसभा चुनाव साथ कराने का है ताकि ऐसी दिक्कतें बार-बार न आएं।

 दूसरा प्रश्न उदारीकरण के इस दौर में आम बजट के सहारे अर्थव्यवस्था को गति देने का है।

 अगर अर्थव्यवस्था का बड़ा हिस्सा निजी क्षेत्र में चला गया है तो आम बजट पर इतनी मारामारी क्यों।

 जाहिर है अर्थव्यवस्था के फैसलों को जनता और देश के हित में ध्यान रखकर लिया जाना चाहिए लेकिन, उसे चुनाव के तात्कालिक लाभ से नहीं जोड़ा जाना चाहिए।

, सौजन्य – दैनिक भास्कर।

