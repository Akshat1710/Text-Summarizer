जमीन पर जीएसटी (नवभारत टाइम्स)।

करीब एक दशक के इंतजार के बाद आखिरकार वस्तु एवं सेवा कर (जीएसटी) जमीन पर उतरने जा रहा है।

 बुधवार को लोकसभा ने जीएसटी से संबंधित चार बिलों सेंट्रल जीएसटी, इंटिग्रेटेड जीएसटी, यूनियन टेरिटरी जीएसटी और कॉम्पेंसेशन जीएसटी को पास कर दिया है।

 ये वित्तीय बिल हैं, लिहाजा लोकसभा से इनके पारित होने के बाद इन पर राज्यसभा की मुहर लगने और राष्ट्रपति के दस्तखत होने की औपचारिकताएं ही शेष बचेंगी।

 आशा है, जल्द ही जीएसटी काउंसिल विभिन्न वस्तुओं पर टैक्स की दरें तय कर देगी और सभी राज्य सरकारें भी निर्धारित समय में राज्य जीएसटी कानून पास कर लेंगी, ताकि तय योजना के अनुसार 1 जुलाई से यह लागू हो जाए।

, जीएसटी की अब तक की यात्रा आसान नहीं रही है।

 राजनीतिक दलों की आपसी रस्साकशी से कई बार तो लगा कि इसकी गाड़ी अटक कर रह जाएगी।

 बहरहाल, अब जब यह जमीन पर उतरने जा रहा है तो उम्मीद की जानी चाहिए कि इससे देश की अर्थव्यवस्था को लाभ होगा।

 नेशनल काउंसिल ऑफ अप्लाइड रिसर्च की एक रिपोर्ट के मुताबिक जीएसटी लागू होने से देश की जीडीपी में एक से पौने दो फीसदी तक की बढ़ोतरी हो सकती है।

 दरअसल, विभिन्न राज्यों के बीच जिस तरह करों में असंतुलन आ गया था उसे संभालने के लिए जीएसटी जैसी प्रणाली की सख्त जरूरत महसूस हो रही थी।

 इसके लागू होने के बाद उत्पाद शुल्क, सेवा कर, राज्य वैट, मनोरंजन कर, प्रवेश शुल्क, लग्जरी टैक्स जैसे कई सारे टैक्स खत्म हो जाएंगे और इनकी जगह देशभर में एक समान कर प्रणाली लागू हो जाएगी।

, गौरतलब है कि जीएसटी की चार दरें होंगी और इसकी अधिकतम सीमा 28 फीसदी होगी।

 इसके अलावा लग्जरी सामान पर अलग से सेस भी लगेगा।

 इसके तहत करों के कई स्लैब रखे गए हैं।

 खाने-पीने की चीजें और पेट्रोलियम पदार्थ 0 फीसदी टैक्स स्लैब में आएंगे।

 दूसरा टैक्स स्लैब 5 फीसदी का होगा, तीसरा 12-18 फीसदी का होगा जबकि अधिकतम टैक्स स्लैब 28 प्रतिशत का होगा।

 मकसद यह है कि साधारण आदमी की चीजें सस्ती पड़ें और विलासिता के सामान महंगे हों और उनसे सरकार को ज्यादा राजस्व हासिल हो।

, बहरहाल, इस नई व्यवस्था को अपनाने में शुरू में कुछ समस्याएं भी आएंगी।

 नए टैक्स स्ट्रक्चर को समझने में परेशानी आ सकती है।

 फिर उसके अनुरूप सॉफ्टवेयर हर जगह अपलोड करने और दूसरी तैयारियों की भी आवश्यकता होगी।

 जीएसटी काउंसिल को देखना होगा कि आवश्यक वस्तुओं के दाम न बढ़ें।

 इसके साथ ही उसे लोगों को सरल रूप में समझाना होगा कि जीएसटी के तहत कौन-कौन सी चीजें कितने में मिल रही हैं।

 जीएसटी को लेकर मोदी सरकार काफी गंभीर रही है।

 उम्मीद करें कि वह इसमें कोई अनियमितता नहीं आने देगी।

, सौजन्य- नवभारत टाइम्स।

