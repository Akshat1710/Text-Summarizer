संपादकीय : केजरीवाल पर कार्रवाई (दैनिक जागरण)।

चुनाव आयोग के लिए आदर्श आचार संहिता का उल्लंघन करने वालों से निपटना किस तरह मुश्किल है, इसका ताजा उदाहरण है दिल्ली के मुख्यमंत्री के खिलाफ एफआइआर दर्ज किए जाने का आदेश।

 चुनाव आयोग को यह फैसला इसीलिए लेना पड़ा, क्योंकि केजरीवाल उसकी फटकार के बावजूद न केवल खुद को सही बताने पर जुटे हुए थे, बल्कि अपने उस बयान को दोहरा भी रहे थे जिस पर चुनाव आयोग ने आपत्ति जताई थी।

 उन्होंने केवल इतना ही नहीं किया, बल्कि चुनाव आयोग की आपत्ति को इस रूप में परिभाषित किया कि वह स्वयं रिश्वतखोरी को बढ़ावा दे रहा है।

 वह केवल ऐसी विचित्र एवं हास्यास्पद व्याख्या करने तक सीमित नहीं रहे, बल्कि यह कहकर चुनाव आयोग का मजाक भी उड़ाया कि उसे उन्हें अपना ब्रांड एंबेसडर बनाना चाहिए।

 नई तरह की राजनीति का दावा करने वाले केजरीवाल का यह रूप हैरान करने वाला ही है।

 आम तौर पर राजनीतिक दल और नेता चुनाव आयोग से उलझने से बचते हैं।

 कई बार तो वे चुनाव आयोग के किसी फैसले से असहमत होने के बावजूद उसका पालन करते हैं।

 चुनाव आयोग के किसी फैसले से असहमत होने पर उससे भिड़ने के इक्का-दुक्का उदाहरण ही हैं।

 पिछले लोकसभा चुनाव के दौरान तत्कालीन केंद्रीय मंत्री सलमान खुर्शीद उसे चुनौती देने पर अड़ गए थे, लेकिन अंतत: उन्हें पीछे ही हटना पड़ा था।

 कुछ ऐसा ही काम आजम खां ने भी किया था।

 ऐसा लगता है कि केजरीवाल चुनाव आयोग से भिड़ने के मामले में एक नया रिकार्ड बनाना चाहते हैं।

किसी भी नेता और विशेष रूप से मुख्यमंत्री पद पर आसीन किसी व्यक्ति के लिए यह शोभा नहीं देता कि वह चुनाव आयोग के फैसलों को न केवल खारिज करे, बल्कि उसका उपहास भी उड़ाए।

 चुनाव आयोग की अपनी एक गरिमा है और उसका सम्मान सभी को करना चाहिए।

 यह कहना कठिन है कि एफआइआर दर्ज करने के चुनाव आयोग के सख्त फैसले का केजरीवाल पर कोई असर होगा या नहीं, क्योंकि आश्चर्य नहीं कि वह खुद को इस रूप में पेश करना चाह रहे हों कि चुनाव आयोग भी उनके खिलाफ हो गया है।

 यह अंदेशा इसलिए, क्योंकि वह अपने से असहमत लोगों को बुरे रूप में चित्रित करने में माहिर हो चुके हैं।

 यह सही समय है जब आदर्श आचार संहिता को वैधानिक स्वरूप देने के लिए कोई पहल हो।

 चूंकि यह संहिता राजनीतिक दलों की सहमति से ही बनी है इसलिए यदि कोई पहल आगे नहीं बढ़ पाती तो फिर यह आवश्यक है कि चुनाव आयोग और अधिकारों से लैस हो।

 यह ठीक नहीं कि वह भ्रष्ट चुनावी तौर-तरीकों में लिप्त नेताओं के खिलाफ कोई ठोस कार्रवाई मुश्किल से ही कर पाता है।

 कायदे से तो यह होना चाहिए कि चुनाव आयोग को राजनीतिक दलों के नियमन का अधिकार मिले और चुनाव सुधार के मामले में वह अपने स्तर पर आगे बढ़ सके।

 ऐसा इसलिए, क्योंकि कई चुनाव सुधार अर्से से लंबित हैं।

 उन पर कोई फैसला इसलिए नहीं हो पा रहा है, क्योंकि राजनीतिक दलों की अनिच्छा के कारण उन पर आगे नहीं बढ़ा जा पा रहा है।

 कुछ ऐसे भी सुधारों पर राजनीतिक दल तैयार नहीं हो रहे हैं जिन्हें खुद प्रधानमंत्री भी सही मान रहे हैं।

 मुख्य संपादकीय , सौजन्य- दैनिक जागरण।

