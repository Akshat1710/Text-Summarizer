तिरंगे का अपमान (हिन्दुस्तान)।

विदेश मंत्री सुषमा स्वराज ने वही किया, जिसे करने से हम अक्सर बचते हैं।

 ऑनलाइन कारोबार करने वाली कंपनी अमेजन की कनाडा वेबसाइट पर तिरंगे झंडे जैसा डोरमैट (पांव पोंछने के लिए दरवाजे पर रखा जाने वाला पांवपोश) बिकने की खबर मिलते ही वह तुरंत सक्रिय हुईं और कुछ ही घंटे में कंपनी ने न सिर्फ इस डोरमैट की बिक्री रोक दी, बल्कि इसके लिए माफी भी मांगी।

 विदेश मंत्री ने वही किया, जो अक्सर चीन करता है।

 खासकर तिब्बत और दलाई लामा के सवाल पर वह दुनिया के कई देशों की सरकारों को न सिर्फ धमकाता और उनसे आपत्ति जताता है, बल्कि कंपनियों को तो खुलेआम उनका काम बंद करने की धमकी तक दे दी जाती है।

 और तो और, चीन गूगल और ब्रिटिश ब्रॉडकास्टिंग कॉरपोरेशन यानी बीबीसी जैसी कंपनियों पर पाबंदी लगा भी चुका है।

 यह जरूर है कि चीन यह काम गुप-चुप ढंग से करता है, जबकि सुषमा स्वराज ने खुलेआम ट्विटर पर संदेश भेजा कि अमेजन को माफी मांगनी होगी, वरना उसके अधिकारियों को भारत आने का वीजा नहीं दिया जाएगा और अगर कोई वीजा जारी हो चुका है, तो वह तुरंत रद्द हो जाएगा।

 अमेजन काफी समय से भारत में अपना ऑनलाइन कारोबार कर रही है और उसने भारतीय बाजार से काफी उम्मीदें भी बांधी हैं।

 इसलिए यह उम्मीद कतई नहीं थी कि इस भावनात्मक मुद्दे के चलते वह कोई बड़ा आर्थिक जोखिम मोल लेगी।

 लेकिन यह भी सच है कि अगर विदेशी मंत्री सुषमा स्वराज इतनी तेजी न दिखातीं, तो यह मामला कई हफ्तों तक लटका रह सकता था।

 अमेजन को शायद उस सूरत में भी माफी मांगनी पड़ती, लेकिन इस बीच सोशल मीडिया पर काफी हाय-तौबा हो जाती।

 यह भी संभव है कि कुछ चरमपंथी सोच वाले लोग अमेजन के बहिष्कार की अपील वगैरह भी करने लगते।

 इस लिहाज से देखें, तो विदेश मंत्री ने मामले को बहुत आसानी से और बहुत अच्छे तरीके से निपटा दिया।

, अब जब भारत के झंडे वाले डोरमैट को अमेजन ने अपनी साइट से हटा लिया है और इस प्रकरण के लिए माफी भी मांगी जा चुकी है, तो हमें इसके कुछ अन्य पहलुओं पर भी सोचना चाहिए।

 मान-अपमान का हर देश व हर संस्कृति का अपना एक बोध और अपना एक पैमाना होता है।

 इस मामले में हर देश की संवेदनशीलता भी अलग-अलग होती है।

 यह जरूरी नहीं कि जिसे हम अपमान मानते हैं, वह किसी दूसरी संस्कृति के लिए भी अपमान का प्रतीक ही हो।

 मसलन, अमेरिका को ही लें।

 वहां के राष्ट्रीय झंडे का इस्तेमाल लोग अपने जूतों पर भी करते हैं और अपने अंडरवियर पर भी।

 वहां इसे अपमान का प्रतीक नहीं माना जाता, जबकि कुछ साल पहले दिल्ली की एक डिजाइनर ने तिरंगे झंडे वाले अंत:वस्त्र का प्रदर्शन किया, तो इसके लिए उसे बाकायदा मुकदमे का सामना करना पड़ा था।

 दिलचस्प बात यह है कि जिस वेबसाइट से भारतीय झंडे वाला डोरमैट अब हटा लिया गया है, उसी वेबसाइट पर अमेरिका के राष्ट्रीय झंडे वाला डोरमैट अब भी बिक रहा है।

 यह नहीं माना जा सकता कि अमेजन जान-बूझकर अपमान की मंशा से भारत के झंडे वाला डोरमैट बेच रही थी।

 दरअसल, वह यह काम भारतीयों की संवेदनशीलता को समझे बिना ही कर रही थी।

, दुनिया जिस तरह से एक बाजार में तब्दील होती जा रही है, उसमें ऐसे खतरे आगे भी आएंगे।

 ऐसे में, जरूरी है कि हम अपने बाजार के दरवाजे खोलने के साथ ही पूरी दुनिया को अपने समाज की संवेदनशीलता भी समझाएं।

 भारतीयों के लिए उनके प्रतीक चिह्नों का क्या अर्थ है और वे किसे उसका अपमान मानते हैं, इसे दुनिया भर की कंपनियां भी समझना चाहेंगी।

 थोड़ी सी समझदारी दिखाकर ऐसे विवादों को टाला जा सकता है।

, सौजन्य- हिन्दुस्तान।

