अतार्किक कदम (बिजनेस स्टैंडर्ड)।

ऐसा प्रतीत होता है कि उत्तर प्रदेश के नए मुख्यमंत्री योगी आदित्यनाथ को अर्थशास्त्र की मूलभूत शिक्षा प्राप्त करने की जरूरत है।

 अगर ऐसा नहीं किया गया तो बूचडख़ाने बंद करने का उनका अभियान आगे चलकर राज्य की अर्थव्यवस्था को कहीं ज्यादा नुकसान पहुंचा सकता है।

 रिपोर्टों के अनुसार अवैध बूचडख़ानों के खिलाफ शुरू किए गए उनके अभियान ने एक समुदाय विशेष यानी मुस्लिमों के खिलाफ हमलों का रूप लेना शुरू कर दिया है।

 यही वह समुदाय है जो प्रदेश के करीब 30 वैध बूचडख़ानों में से अधिकांश को चलाता है।

 इसके अलावा हजारों अन्य छोटीमोटी गैर लाइसेंसी मांस की दुकानें भी वही चलाते हैं।

 रोकथाम की गतिविधियों को गैरलाइसेंसी बूचडख़ानों तक सीमित करना तो दूर, अधिकारियों ने अपनी गतिविधियों का दायरा वैध बूचडख़ानों तक पहुंचा दिया है।

 यह घटना पूरी तरह लाइसेंसराज की याद दिलाती है।

 सरकार के सत्ता में आने के चार दिन के भीतर चार लाइसेंसी बूचडख़ाने बंद कर दिये गए।

 तथ्य यह है कि सरकारी अधिकारी इन जगहों पर ताले और सील लेकर पहुंचे।

 अखिल भारतीय मांस एवं पशुधन निर्यातक संघ के एक प्रतिनिधि ने एक साक्षात्कार में यह जानकारी दी।

 उनकी इस बात से यह संदेह पैदा होता है कि इस पूरे अभियान का वैध या अवैध से शायद कोई लेनादेना ही नहीं।

 खासतौर पर यह जानते हुए कि इनमें से किसी बूचडख़ाने में गाय नहीं काटी जाती।

इसकी वजह से जो धाार्मिक ध्रुवीकरण हो रहा है वह एक बड़े राजनीतिक एजेंडे का हिस्सा हो सकता है लेकिन आदित्यनाथ को इस अभियान से जुड़े व्यापक पहलुओं पर भी गंभीरतापूर्वक विचार करने की आवश्यकता है।

 देश से होने वाले भैंसे के मांस के निर्यात में उत्तर प्रदेश 43 फीसदी की अच्छीखासी हिस्सेदारी रखता है।

 इसकी मदद से हर साल 20,000 करोड़ रुपये से अधिक मूल्य की विदेशी मुद्रा अर्जित होती है।

 इतना ही नहीं यह उद्योग तथा इससे जुड़े मांस की पैकेजिंग करने, पशुओं की देखरेख करने तथा चमड़ा बनाने आदि के क्षेत्र में करीब 500,000 लोगों को रोजगार मिला हुआ है।

 किस्साकोताह यह कि यह अभियान प्रधानमंत्री नरेंद्र मोदी के रोजगारोन्मुखी विकास के एजेंडे को ही नुकसान पहुंचा रहा है।

 वह भी एक ऐसे प्रदेश में जहां बेरोजगारी दर देश में दूसरी सबसे अधिक है।

 विडंबना यह है कि रोजगार में मुस्लिमों की हिस्सेदारी चौथाई से भी कम है।

 बाकी रोजगार हिंदुओं के खाते में हैं।

 इनमें भी अधिकांश दलित और पिछड़े यानी समाज के कमजोर तबके के लोग हैं।

 आदित्यनाथ के एजेंडे से ये सबसे अधिक प्रभावित हुए।

 साथ ही मांस उद्योग के साथ डेयरी उद्योग भी फलफूल रहा था।

 हमारा देश दुनिया का सबसे बड़ा दूध उत्पादक देश है।

 बावजूद इसके कि दूध न देने वाली गायों को मारने पर प्रतिबंध के चलते आर्थिक गणित गड़बड़ाया है।

यह कहा जा सकता है कि अवैध बूचडख़ानों के खिलाफ उठाया गया कदम सही है क्योंकि वे बेहद खराब परिस्थितियों में संचालित होते हैं।

 लेकिन प्रदेश की अर्थव्यवस्था में उनकी अहमियत को देखते हुए उनकी मौजूदगी अहम है।

 खुद सरकारी प्रतिष्ठïान भी मानकों पर खरे नहीं हैं।

 लखनऊ में मशहूर टुंडे कबाब की दुकान को अवैध बूचडख़ानों से माल खरीदना पड़ा क्योंकि एक बड़ा सरकारी बूचडख़ाना उत्तर प्रदेश प्रदूषण नियंत्रण बोर्ड द्वारा 2013 में बंद कर दिया गया और फिर कभी नहीं खुला।

 बेहतर यही होगा कि इन प्रतिष्ठानों को छह महीने का वक्त दिया जाए ताकि वे मानकों को पूरा करें।

 आदित्यनाथ के इस अभियान की सबसे बड़ी विडंबना यह है कि यह ऐसे समय में सामने आया जब दुनिया का सबसे बड़ा मांस निर्यातक ब्राजील सुरक्षा मानकों के चलते कई विदेशी बाजारों में प्रतिबंधित है।

 ऐसी स्थिति में उत्तर प्रदेश उत्पादन के दम पर वैश्विक मांग का फायदा उठा सकता था।

, सौजन्य- बिजनेस स्टैंडर्ड।

