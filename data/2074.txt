बर्फ की मार (हिन्दुस्तान)।

जब हम कश्मीर में सीमा पर तैनात सेना और सुरक्षा बलों की जवानों के बारे में सोचते हैं, तो हम उन खतरों के बारे में सोचते हैं, जो आतंकवाद ने पैदा किए हैं।

 उस कठिन पर्वतीय भूभाग में सेना के जवान हर मौसम में दिन-रात लगातार गश्त करते हुए देश को बाहरी खतरों से बचाते हैं।

 इस कोशिश में कई बार वे आतंकवादियों की गोलियों का शिकार बन जाते हैं।

 ऐसे सैनिकों को पूरा देश सलाम करता है और हम उन्हें शहीद का दर्जा देते हैं।

 लेकिन उन सीमाओं पर बाहरी ताकतें और आतंकवादी ही अकेला खतरा नहीं हैं।

 वहां तैनात सैनिकों के लिए एक बड़ी चुनौती प्रकृति पेश करती है।

 खासकर जाड़े के मौसम में, जब वहां भारी बर्फबारी होती है।

 पहले तो इस मौसम में इतनी ज्यादा ठंड होती है कि लोग घर से निकलना पसंद नहीं करते, जबकि सैनिकों को दिन-रात नदियों, पहाड़ों और घाटियों के चक्कर काटने होते हैं।

 आसमान से होने वाला हिमपात जब पहाड़ी ढलानों पर लगातार जमता जाता है, तो एक नया खतरा पैदा होता है हिम-स्खलन का।

 हिम-स्खलन या बर्फ के तूफान में जमी-जमाई बर्फ कई बार बजरी के रूप में झड़ने लगती है और फिर अचानक ही ऐसी टनों बजरी तेजी से नीचे गिरने लगती है।

 इसकी चपेट में आने वाले के लिए बच पाने की संभावना बहुत कम होती है।

 पिछले दो दिन से हमारे सैनिक इस समस्या से जूझ रहे हैं।

 इस बीच आतंकवादी हमलों और घुसपैठ की आशंका वाले सीमावर्ती इलाके में हिम-स्खलन की दो घटनाएं हुई हैं, जिनमें कई सैनिकों की जान चली गई और कई लापता हैं।

 हालांकि उनमें से कुछ जवानों को बचा भी लिया गया है।

, जब देश के जांबाज सैनिक आतंकवादियों से लड़ते हुए शहीद होते हैं, तो यह एक बुरी खबर होती है।

 उनके परिवार के लिए भी, उनकी बटालियन के भी और पूरे देश के लिए भी।

 यह भला कौन पसंद करेगा कि उसके बहादुर जवान समाज और देश विरोधी ताकतों की बलि चढ़ जाएं।

 लेकिन ऐसी बुरी खबर में यह भाव भी रहता है कि कम से कम उसने अपने दायित्व को सार्थक तो किया।

 लेकिन किसी जवान के कुदरती आपदा की भेंट चढ़ जाने की खबर कई मायनों में इससे ज्यादा बुरी और इससे ज्यादा दुखदायी महसूस होती है।

 वे सैनिक वहां कुदरत से नहीं, आतंकवाद से लड़ने गए थे और कुदरत के जुल्म का शिकार हो गए।

 जरूरी है कि इस तरह की कुदरती आपदा के शिकार सैनिकों को भी वही सम्मान दिया जाए, जो हम शहीद होने वाले सैनिकों को देते हैं।

 आखिर उनकी जान भी तो हमें आतंकवादियों से बचाने के प्रयास में ही गई है।

, इसी के साथ हमें यह भी सोचना होगा कि इन हालात से अपने बहादुर सैनिकों को किस तरह बचाया जाए।

 हिम-स्खलन एक खास मौसम में कुछ खास जगहों पर ही होता है।

 आसानी से इसके खतरे की भविष्यवाणी की जा सकती है।

 इसलिए ऐसे खतरों से निपटने की रणनीति भी आसानी से बनाई जा सकती है।

 यह हो सकता है कि जब खतरा ज्यादा हो, तो कुछ खास इलाकों में पैदल गश्त की बजाय निगरानी के लिए तकनीक का सहारा लिया जाए।

 ड्रोन समेत ऐसी बहुत सारी तकनीक इस समय उपलब्ध हैं, जो खराब मौसम में भी दिन-रात निगरानी के काम को अंजाम दे सकती हैं।

 बेशक यह काफी संवेदनशील मसला है, क्योंकि पैदल गश्त न होने की भनक पाकर आतंकवादी इसका फायदा उठाने की कोशिश कर सकते हैं।

 हालांकि यह उनके लिए भी बहुत आसान नहीं है और आतंकवादी आमतौर पर ऐसे मौसम में घुसपैठ नहीं करते।

 यदा-कदा अगर वे ऐसे इलाके में सक्रियता दिखाते भी हैं, तो अच्छा यही रहेगा कि हम अपने सैनिकों को मौसम की मार के भरोसे छोड़ने की बजाय तकनीक का सहारा लें।

, सौजन्य- हिन्दुस्तान।

