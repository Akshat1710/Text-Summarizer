आलेख : आईएस के खतरे से खबरदार।

 – कमलेंद्र कंवर (नईदुनिया)।

बीते मंगलवार की सुबह भोपाल-उज्जैन पैसेंजर ट्रेन में हुआ बम धमाका कम तीव्रता का जरूर था, लेकिन यह देश-प्रदेश की सुरक्षा एजेंसियों के कान खड़े करने के लिए काफी था, खासकर इसलिए क्योंकि प्रारंभिक सूचनाओं के मुताबिक इसके तार इस्लामिक स्टेट (आईएस) जैसे आतंकी संगठन से जुड़े बताए जा रहे हैं।

 इस बम धमाके के बाद सुरक्षा एजेंसियां तुरंत हरकत में आईं और मप्र एटीएस व यूपी एटीएस की समन्वित कार्रवाई से आठ संदिग्धों को गिरफ्तार कर लिया गया और लखनऊ में एक घर में छिपा सैफुल्लाह नामक एक आतंकी मुठभेड़ में मारा गया।

 यह पूरा घटनाक्रम बताता है कि आईएस नामक यह पश्चिम एशियाई कट्टरपंथी आतंकी संगठन भारत में अपनी जड़ें जमाने की कोशिश में है।

, यदि सैफुल्लाह को जिंदा पकड़ पाते, तो उससे आईएस के उस रिमोट कंट्रोल के बारे में काफी अहम जानकारियां मिल सकती थीं, जो दक्षिण एशिया में इसके ऑपरेशनों को संचालित करता है।

 लेकिन अफसोस कि उप्र एटीएस को घंटों की मशक्कत के बाद भी उसे जिंदा पकड़ पाने में निराशा हाथ लगी।

 सैफुल्लाह की अगुआई वाले समूह के कुछ अन्य सदस्यों को जरूर गिरफ्तार किया गया है, जिनसे कुछ जानकारियां मिल सकती हैं।

, बहरहाल, कहा जा रहा है कि जबड़ी स्टेशन के पास भोपाल-उज्जैन पैसेंजर में हुआ धमाका तो दरअसल बड़े हमलों से पहले की एक रिहर्सल कार्रवाई थी।

 लेकिन शुक्र है कि उनका यह ऑपरेशन नाकाम हो गया और वे कहीं ज्यादा घातक हमलों को अंजाम दे पाते, उससे पहले ही सुरक्षा एजेंसियों की फुर्ती की वजह से उन्हें गिरफ्तार कर लिया गया।

 यह घटनाक्रम बताता है कि हमारी सुरक्षा व खुफिया एजेंसियों को निरंतर रूप से चौकस रहना होगा और वे इस शुरुआती सफलता के बाद संतुष्ट होकर नहीं बैठ सकतीं।

, गौरतलब है कि सीरिया व इराक में अपनी मजबूत पकड़ वाले इलाकों में अमेरिका व इसके सहयोगी देशों के सैन्यबलों की तगड़ी मार झेल रहा आईएस अब धीरे-धीरे दक्षिण एशियाई क्षेत्र में अपनी गतिविधियां बढ़ा रहा है।

 वह बांग्लादेश और पाकिस्तान जैसे हमारे पड़ोसी देशों में तो क्रमश: जुलाई 2016 में ढाका बेकरी अटैक और इसी साल फरवरी में सिंध प्रांत के सेहवान में एक सूफी संत की दरगाह पर हमला करते हुए अपनी नापाक हरकतों का सबूत तो पहले ही दे चुका है और अब भोपाल-उज्जैन ट्रेन ब्लास्ट को अंजाम देते हुए उसने भारत में भी अपनी मौजूदगी दर्ज करा दी है।

, यहां एक तथ्य और गौरतलब है कि आईएस के उभरने से पहले भारतीय सुरक्षा अधिकारियों द्वारा वर्ष 2000 से 2014 के बीच जिन 645 लोगों को आतंकी गतिविधियों में लिप्त होने के संदेह में हिरासत में लिया गया, उनमें से ज्यादातर संदिग्ध गरीब परिवारों से थे।

 लेकिन अब उत्तर भारत के एक अग्रणी अखबार में प्रकाशित आंकड़ों के मुताबिक आईएस से जुड़ाव के संदेह में गिरफ्तार या पूछताछ के लिए बुलाए गए 152 भारतीयों में से तकरीबन 70 फीसदी संदिग्ध उच्च या मध्य वर्ग से पाए गए।

 इनमें से आधे तो स्नातक डिग्रीधारी थे और 23 फीसदी अपनी मास्टर्स की पढ़ाई पूरी कर चुके थे।

 यह देखते हुए पूर्व केंद्रीय गृह सचिव जीके पिल्लई का यह आकलन सही लगता है कि सोशल मीडिया और ऑनलाइन कम्युनिकेशन के इस दौर में आतंकी गतिविधियों के लिए भी पढ़े-लिखे और टेक्नो-सेवी युवाओं मांग ज्यादा है।

, आईएस पिछले तकरीबन एक साल से नई रणनीति पर काम कर रहा है।

 पिछले मई में आईएस के प्रवक्ता अबू-मुहम्मद अल-अदनानी ने अपने समर्थकों के लिए एक संदेश प्रसारित किया था, जिसमें उसने इस समूह से जुड़ाव की चाहत रखने वाले युवाओं को अपने ही देश में रहते हुए ‘लोन वुल्फ अटैक (अकेले रहते हुए हमले को अंजाम देना) के लिए प्रेरित किया था।

 इस संदेश में समर्थकों से आईएस के विस्तारित होते कथित ‘खिलाफत साम्राज्य के इलाके में आने के लिए नहीं कहा गया था, बल्कि उनसे अपील की गई थी कि वे जहां हैं, वहीं पर रहें और स्थानीय स्तर पर वारदातों को अंजाम देते हुए समूह के प्रति अपनी निष्ठा साबित करें।

 एक साल पहले तक आईएस दुनियाभर में लोगों से अपने कथित ‘खिलाफत साम्राज्य की यात्रा करने की अपील करता था, जिसे कि वह एक इस्लामिक आदर्श-लोक की तरह दर्शाता है।

 लेकिन अब उसकी रणनीति में बदलाव आया है और वह अपने समर्थकों को अपने ही देश में रहते हुए अशांति या उपद्रव के लिए उकसाता है, अमेरिकी विशेषज्ञों का कहना है कि आईएस इराक में अपने कब्जे वाले तकरीबन 45 फीसदी इलाके गंवा चुका है।

 जैसे-जैसे यह आतंकी समूह अपनी जमीन खो रहा है, इसके इलाके में आने वाले विदेशियों का प्रवाह घट रहा है और इसे छोड़ने वालों की तादाद बढ़ रही है।

, आईएस की योजनाओं में भारत दरअसल पश्चिम में विलायत खुरसान (पाकिस्तान व अफगानिस्तान) तथा पूर्व में इसके बंगाली लड़ाकों के बीच सैंडविच जैसी स्थिति में फंसा है।

 ऐसे परिदृश्य में भारत के भीतर दोनों ओर से गुरिल्ला शैली के हमलों की आशंका पैदा हो गई है।

, भारत के संदर्भ में आईएस की रणनीति यह है कि विलायत खुरसान और बंगाल के लड़ाके दोनों ही यहां पर ‘स्थानीय मुजाहिदीन की मदद से ‘तवाहुश (डर व अफरातफरी) की स्थिति पैदा करें।

 अगले चरण में उसकी भारत के इलाकों पर कब्जे की कोशिश होगी।

, गौरतलब है कि यूरोप में भी आईएस ने हमलों की शैली बदल दी है।

 अब वहां पर आईएस के हमलावर पुलिस या सैन्यबल को निशाना बनाने के बजाय कहीं ज्यादा आसान लक्ष्यों पर निशाना साध रहे हैं, ताकि जनता को भयभीत किया जा सके।

, वैसे दिलचस्प ढंग से भारत को यूएई के साथ अपने ताजा जुड़ाव की वजह से आईएस को कुछ हद तक खुद से दूर रखने में मदद मिली है।

 यूएई ने हाल ही में ऐसे तकरीबन एक दर्जन भारतीयों को निर्वासित कर दिया, जिनके आईएस से जुड़े होने की आशंका थी।

 इसके अलावा उसने भारत को आगाह भी किया कि वो यह न सोचे कि वह आईएस के हमलों के प्रति पूर्ण सुरक्षित है।

, बांग्लादेश (जो आईएस के लिए नई भर्तियों के लिहाज से एक मुफीद जगह है) मेंहमले मुख्यत: विदेशियों पर हुए हैं, लेकिन कब तक ऐसा चलेगा कोई नहीं कह सकता।

 पिछले महीने पाकिस्तान के सिंध प्रांत के सेहवान में एक आत्मघाती हमलावर ने सूफी संत की दरगाह पर जबर्दस्त धमाका किया, जिससे तकरीबन 75 लोग मारे गए और 200 घायल हुए।

 लिहाजा लगता यही है कि आईएस का यह विध्वंसक खेल फिलहाल चलता रहेगा।

 भारत को इस चुनौती से निपटने हेतु चाक-चौबंद रहने की जरूरत है।

, (लेखक वरिष्ठ पत्रकार हैं।

 ये उनके निजी विचार हैं), सौजन्य- नईदुनिया।

