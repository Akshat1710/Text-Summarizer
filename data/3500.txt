भारत से बेहतर रिश्ते चाहता है तो पाक को परे रखे चीन (दैनिक भास्कर)।

दीपावली के दौरान चीनी सामान के बहिष्कार का ठीक-ठीक कितना असर पड़ा यह तो अगले कुछ दिनों में ही पता चलेगा, लेकिन इस सप्ताह जब भारत और चीन के सुरक्षा सलाहकार अजीत डोभाल और यांग जेइची हैदराबाद में मिलेंगे तो यह मुद्‌दा भी उठेगा।

 चीन द्वारा भारत के एनएसजी प्रवेश में लगाए अड़ंगे से उतना रोष नहीं है, जितना मसूद अजहर को संयुक्त राष्ट्र से प्रतिबंध लगवाने के खिलाफ उसके वीटो पर है।

 उड़ी में सेना के जवानों पर हमला इसकी वजह है।

आतंकी हमलों में इससे ज्यादा लोगों की जाने गई हैं, लेकिन जवानों की शहादत ने देश को आंदोलित कर दिया।

 यह सेना के प्रति देश के लोगों मेंे सम्मान और गर्व की भावना का नतीजा है।

 पाकिस्तान अधिकृत कश्मीर और बलूचिस्तान से गुजरने वाले इकोनॉमिक कॉरिडोर में 46 अरब डॉलर का निवेश चीन की एक और दुखती रग है।

 भारत न सिर्फ इसका विरोध कर रहा है बल्कि जब से प्रधानमंत्री ने स्वतंत्रता दिवस के भाषण में बलूचिस्तान का जिक्र किया है, बलूच आंदोलन तेज हुआ है और कॉरिडोर पर काम कर रहे चीनियों पर हमले भी हुए हैं।

 भारतीय सीमा में अपने सैनिक भेजकर और गाहे-बगाहे अरुणाचल का मसला उठाकर भारत पर दबाव बनाए रखने वाले चीन को पहली बार पता चल रहा है कि भारत भी उस पर दबाव बना सकता है और वह उस पर ज्यादा भारी पड़ेगा।

 अगले साल अरुणाचल प्रदेश में दलाई लामा को यात्रा की अनुमति देकर उसे इस दबाव के एक अौर रूप से साक्षात्कार कराया गया है।

 निर्यात पर निर्भर चीन की अर्थव्यवस्था काफी दौड़ने के बाद हांफने लगी है और भारत का विशाल बाजार उसके लिए संजीवनी बूटी की तरह है।

 इसीलिए बहिष्कार की खबरें आने पर वह बौखलाकर अपशब्दों पर उतर आया था, जो उसके सरकारी मीडिया में व्यक्त हुए।

यांग चीन के विदेश मंत्री रह चुके हैं और अब कम्युनिस्ट पार्टी के राजकीय सलाहकार बनाकर उनका दर्जा बढ़ाया गया है।

 चीनी तंत्र में विदेशी मामलों में विदेश मंत्री की बजाए यांग के पद का ज्यादा महत्व है।

 डोभाल व यांग द्विपक्षीय मुद्‌दों पर पहले भी नियमित रूप से मिलते रहे हैं।

 दरअसल, जब से भारत-चीन संबंधों में पाकिस्तानी तत्व आया है, दोनों देशों के पहले से ही जटिल रिश्ते और जटिल हो गए हैं।

 चीन को साफ बताना होगा कि वह पाकिस्तान को अलग रखकर आपसी संबंधों पर फोकस करें।

, सौजन्य- दैनिक भास्कर,01-11-2016।

