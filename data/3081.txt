कश्मीर पर पाक संसद (अमर उजाला)।

(बेशक भारत को निशाना बनाने वाले आतंकी संगठनों के खिलाफ इस्लामाबाद सुस्त है, लेकिन कश्मीर नीति पर उसकी एक संसदीय समिति की ताजा सिफारिश उम्मीद जगाती है।

)।

पाकिस्तान की नेशनल असेंबली की विदेश मामलों की समिति ने कश्मीर में अलगाववाद को बढ़ावा देने की अपनी ही सरकार की नीति के खिलाफ जो एक नीतिगत पत्र जारी किया है, उसे पड़ोसी देश के रवैये में आ रहे बदलाव के तौर पर रेखांकित करना चाहिए।

 इस पत्र में उसने कश्मीर में जेहादी समूहों को समर्थन देना बंद कर उनके खिलाफ कड़ी कार्रवाई करने की सिफारिश की है।

 यों तो अमेरिकी दबाव में पिछले कुछ समय से पाकिस्तान आतंकियों के खिलाफ कार्रवाई कर रहा था, पर 2014 में दो आतंकी हमलों ने पाक सेना और सरकार को पहली बार आतंकवाद के खिलाफ ठोस कदम उठाने के लिए विवश किया।

 पाक सरकार द्वारा शुरू किए गए नेशनल ऐक्शन प्लान, जिसके तहत आतंकियों के खिलाफ सैन्य अदालतों में मुकदमों की तेजी से सुनवाई तथा आतंकी संगठनों के वित्तीय स्रोतों को जब्त करने जैसे कई प्रावधान थे, तथा सेना द्वारा शुरू किए गए ऑपरेशन जर्ब-ए-अज्ब का असर पड़ा है, जिनके तहत हजारों आतंकवादियों का खात्मा किया गया है।

, प्रतिबंधित आतंकी संगठनों की गतिविधियों की मीडिया कवरेज पर रोक तथा उकसावे वाले भाषणों और साहित्य पर प्रतिबंध जैसे कदमों का भी असर दिख रहा है।

 बेशक भारत-विरोधी आतंकवाद को प्रायोजित करने की नीति अभी नहीं बदली है।

 यही नहीं कि भारत को निशाना बनाने वाले लश्कर-ए-तैयबा और हक्कानी नेटवर्क के खिलाफ पर्याप्त कार्रवाई नहीं हुई है, बल्कि मुंबई और पठानकोट हमलों का ताना-बाना बुनने वालों के खिलाफ निष्क्रियता भी बहुत उम्मीद नहीं जगाती।

 पर वहां की एक संसदीय समिति, जिसके मौजूदा मुखिया सत्ताधारी पार्टी के सदस्य हैं, अगर कश्मीर में अलगाववाद को बढ़ावा देने की अपनी ही नीति को गलत बता रही है, तो इसका महत्व है।

 तब तो और भी, जब दशकों से इस्लामाबाद इसी के जरिये अपने नागरिकों का ध्यान दूसरे जरूरी मुद्दों से भटकाता रहा है।

 यह बिल्कुल हो सकता है कि आतंकवाद के खिलाफ बनते जनमत तथा पठानकोट हमले के बाद अमेरिका, फ्रांस और ब्रिटेन के रवैये ने उस समिति को अपनी कश्मीर नीति पर पुनर्विचार करने के प्रेरित किया हो।

 इस घटनाक्रम को सुखद बदलाव मानना जल्दबाजी है, फिर भी इसे एक उम्मीद की तरह तो देख ही सकते हैं।

,  ।

सौजन्य :- अमर उजाला ,4.02.2016।

