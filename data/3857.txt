श्रमिकों का हित (दैनिक जागरण)।

राज्य सरकार ने निर्णय किया है कि विभिन्न उद्योगों, कंपनियों, दुकानों एवं अन्य प्रतिष्ठानों में काम करने वाले श्रमिकों को बैंक के जरिए वेतन का भुगतान होगा।

 कर्मियों को नकद भुगतान करने वाले व्यवसायी और उद्योगपति दंडित किए जा सकते हैं।

 दोषी पाए जाने पर उन्हें पांच सौ रुपये बतौर अर्थदंड और छह माह तक की सजा हो सकती है।

 राज्य सरकार ने सभी कामगारों के वेतन का भुगतान चेक अथवा उनके बैंक खाते के माध्यम से करना अनिवार्य कर दिया है।

 इसे तत्काल प्रभाव से लागू कर दिया गया है।

 श्रम, नियोजन एवं प्रशिक्षण विभाग ने अधिसूचना जारी कर कहा है कि मजदूरी भुगतान अधिनियम, 1936 के प्रावधानों के तहत सभी नियोजकों को इस संबंध में निर्देश दिया जाता है।

 इस अधिनियम के उल्लंघन करने पर उक्त सजा का प्रावधान है।

 राज्य सरकार ने इस प्रावधान को अनिवार्य किए जाने से पूर्व ही कामगारों का बैंक खाता खोलने के लिए अभियान चलाया था।

 इससे लगभग 8.50 लाख कामगारों को फायदा होगा।

 इस अधिनियम में वेतन भुगतान की समय सीमा भी तय की गई है।

 इसके तहत एक हजार से कम कामगारों वाले प्रतिष्ठानों को 7 तारीख तथा इससे अधिक कामगार वाले प्रतिष्ठानों को 10 तारीख तक वेतन का भुगतान करना है।

 गौरतलब है कि कर्मियों के वेतन चेक या बैंक खाते में भुगतान करने के संबंध में केंद्र सरकार ने भी हाल ही में अध्यादेश जारी किया है।

 झारखंड विधानसभा में पहले ही संशोधन विधेयक पारित कराया जा चुका था, लेकिन इसे अनिवार्य रूप से अब लागू किया गया है।

 प्रावधान लागू करने का उद्देश्य पारदर्शी व्यवस्था के तहत काम करना है।

 अक्सर शिकायतें मिलती हैं कि नियोक्ता कम वेतन देकर ज्यादा राशि के वाउचर पर कर्मियों से हस्ताक्षर कराते हैं।

 उन्हें श्रमिक कल्याण के लिए बनाई गई योजनाओं का भी लाभ नहीं मिलता।

 बैंक के जरिए वेतन भुगतान से कर्मियों को तमाम सहूलियतें मिलेंगी।

 उन्हें भविष्यनिधि योजना का भी लाभ मिलेगा।

 हाल के वर्षों में राज्य सरकार ने असंगठित क्षेत्र में काम कर रहे लोगों के लिए कई कल्याणकारी कार्यक्रमों की घोषणा की है।

 इसमें कर्मियों के लिए सस्ते दर पर आवास समेत न्यूनतम दिहाड़ी का प्रावधान है।

 झारखंड में बड़ी संख्या में असंगठित क्षेत्र में मजदूर कार्यरत हैं।

 इनकी बहाली अनुबंध के आधार पर होती है।

 सरकार का फैसला ऐसे श्रमिकों के हित में है और इसका कड़ाई से पालन सुनिश्चित किया जाना चाहिए।

 स्थानीय संपादकीय : झारखंड , सौजन्य- दैनिक जागरण।

