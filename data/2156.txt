घटती आबादी (दैनिक जागरण)।

झारखंड की नौ आदिम जनजातियों में से प्रमुख जनजाति सौरिया पहाडिय़ा की आबादी में पिछले 10 वर्षों में लगभग 25 फीसद की कमी दर्ज की गई है।

 संख्या की बात करें तो यह लगभग 15 हजार के आसपास है।

 आदिम जनजातियों के संरक्षण पर हर साल अरबों खर्च करने के बाद उनकी इस स्थिति ने सरकार की चिंता बढ़ा दी है।

 चिंता इसलिए भी कि सौरिया के संरक्षण के लिए सरकार पहाडिय़ा स्वास्थ्य योजना, पहाडिय़ा मध्याह्न भोजन योजना, वोकेशनल ट्रेनिंग जैसी विशेष योजनाएं अलग से चला रही है।

 अन्य आदिम जनजातियों के लिए संचालित मुख्यमंत्री खाद्यान्न सुरक्षा योजना के तहत हर महीने प्रति परिवार मुफ्त मिलने वाले 35 किलोग्राम अनाज, बच्चों के निश्शुल्क पठन-पाठन, भोजन और आवासन, मैट्रिक उत्तीर्ण करने पर सीधी सरकारी नौकरी, इंदिरा आवास, स्वावलंबन को पूंजी, वृद्धा पेंशन, चिकित्सा अनुदान जैसी दर्जनों योजनाओं से भी सौरिया जनजाति आच्छादित हैं।

 आदिम जनजातियों की सुख-सुविधा के लिए योजनाओं की लंबी सूची रहने के बावजूद आबादी में उत्तरोत्तर आ रही कमी राज्य के नीति नियंताओं के क्रियाकलापों पर सवाल खड़े करती है।

 सामान्य तौर पर यह जनजाति पहाड़ों पर निवास करती है।

 कहने को पहाडिय़ा बस्तियों के कुछ कलस्टर पर चिकित्सा केंद्र भी हैं और विद्यालय भी, परंतु दुर्गम रास्ता तय कर न तो वहां चिकित्सक पहुंच रहे हैं और न ही शिक्षक।

 पीडीएस का राशन लेने के लिए भी उन्हें मीलों का सफर तय करना पड़ता है।

 उनकी स्थिति का जायजा लेने अधिकारी नहीं जाते।

 उनके लिए योजनाएं तो बनती हैं पर उसके चयन से लेकर क्रियान्वयन तक में उनकी सहभागिता कहीं भी सुनिश्चित नहीं की जाती।

 योजनाओं की प्राथमिकता तय करने में न तो उनके रहनसहन का ख्याल रखा जाता है, न ही उनके व्यवहार, उनकी जरूरत, परंपरा, संस्कृति, प्रबंधकीय प्रणाली आदि का अध्ययन किया जाता है।

 नतीजतन नई परिस्थितियों में वे खुद को व्यवस्थित नहीं कर पाते।

 कुछ बीमारियों की चपेट में आकर असमय काल के गाल में समा जाते हैं तो कुछ अभाव ग्रस्त होकर रोजीरोटी की तलाश में पलायन कर जाते हैं।

 संताल का साहिबगंज इलाका इसकी बनागी भर है।

 साहिबगंज से दुमका के बीच फैली पर्वत शृंखलाओं पर तकरीबन 125 बस्तियां इनकी हैं।

 कहने को ये खतियानी रैयत हैं।

 कई पर्वत इनके नाम हैं, परंतु वहां हो रहे उत्खनन कार्य में मजदूरी इनकी विवशता है।

 इनकी बड़ी आबादी आज भी महाजनों के चंगुल में फंसी है।

 पहाडिय़ों के फसल, खेत-खलिहान पर उनका कब्जा है।

 ऐसे में इस प्रजाति के संरक्षण के लिए गंभीर प्रयास अति आवश्यक है।

 स्थानीय समाचार : झारखंड , सौजन्य – दैनिक जागरण, 21-11-2016।

