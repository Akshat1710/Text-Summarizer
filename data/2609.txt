हिंदुत्व की आपसी होड़ से निकला भागवत का प्रस्ताव (दैनिक भास्कर)।

शिवसेना प्रवक्ता संजय राउत ने राष्ट्रपति पद के लिए राष्ट्रीय स्वयं सेवक संघ के सर संघचालक मोहन भागवत के नाम का प्रस्ताव करके राजनीतिक पैंतरा चला है, जिसके पीछे हिंदुत्व परिवार की प्रतिस्पर्धी राजनीति काम कर रही है।

 हालांकि इस बारे में न तो भाजपा की तरफ से कोई बयान आया है और न ही आरएसएस की ओर से लेकिन, संजय राउत ने यह कहकर मामले को गंभीर बनाने की कोशिश की है कि पार्टी के प्रमुख उद्धव ठाकरे भी ऐसा चाहते हैं।

शिवसेना बीएमसी चुनाव से लेकर महाराष्ट्र विधानसभा तक ही नहीं वह उत्तर प्रदेश, बिहार और देश के अन्य राज्यों में भाजपा से होड़ करती है।

 जब देश में सेक्यूलर राजनीति बुरी तरह धराशायी हो चुकी हो तब हिंदुत्ववादी राजनीति की आपसी प्रतिस्पर्धा ही तेज होगी और देश की नीतियां इसी में से निकलेंगी।

 भले ही भाजपा अपने को शिवसेना के मुकाबले ज्यादा उदार दल साबित करना चाहती है और हाल में उसने रवींद्र गायकवाड़ की मारपीट पर कड़ा रुख अपनाया हो लेकिन, उसके भीतर सदैव एक शिवसेना मचलती रहती है।

भाजपा ने उसी अनुदारवादी धड़े की भावना का आदर करते हुए योगी आदित्यनाथ को उत्तर प्रदेश का मुख्यमंत्री बनाया।

 शिवसेना ने भाजपा के इसी मनोविज्ञान को ध्यान में रखकर कहा है कि केंद्र में मोदी जैसे मजबूत हिंदूवादी की प्रधानमंत्री के तौर पर उपस्थिति और उत्तर प्रदेश में योगी जैसे कट्‌टर नेता का मुख्यमंत्री बनने के बाद अगर राष्ट्रपति के रूप में मोहन भागवत को स्थापित कर दिया गया तो हिंदू राष्ट्र का गठन अवश्यंभावी हो जाएगा।

शिवसेना ऐसा कहकर राष्ट्रपति चुनाव से पहले अपनी अहमियत भी बढ़ाना चाहती है ताकि प्रधानमंत्री की तरफ से आमंत्रित राजग दलों के भोज में उसका एजेंडा तो गूंजे ही और जैसे पहले के प्रधानमंत्री मातोश्री जाते रहे हैं वैसे ही मोदी भी जाएं।

 फिलहाल राष्ट्रपति के लिए लालकृष्ण आडवाणी, सुषमा स्वराज और दूसरे नेताओं का नाम चल रहा है और इलेक्टोरल कॉलेज में भाजपा के पास अच्छी सीटें होने के कारण वह किसी के दबाव में नहीं है, इसके बावजूद शिवसेना का यह दांव संघ और भाजपा के भीतर खींचतान भी पैदा कर सकता है।

 हालांकि, आरएसएस अपने को सांस्कृतिक संगठन कहता है लेकिन, वह देश की राजनीति को अपने एजेंडे पर चला रहा है, ऐसे में संघ प्रमुख के देश के संवैधानिक पद पर काबिज होने में सिर्फ नैतिक बाधा ही बची है।

सौजन्य- दैनिक बास्कर।

