रेल नेटवर्क (दैनिक जागरण)।

देर से ही सही, भारतीय रेल के मानचित्र पर झारखंड तेजी से उभर रहा है।

 हजारीबाग से लगभग चालीस किलोमीटर दूर बरकाकाना तक रेल लाइन का विस्तार इसकी एक बानगी भर है।

 लगभग एक वर्ष पूर्व प्रधानमंत्री नरेंद्र मोदी ने कोडरमा से हजारीबाग रेल लाइन का श्रीगणेश किया था।

 भौगोलिक तौर पर दुरुह इस इलाके में योजना को धरातल पर उतारना इतना आसान नहीं था लेकिन राज्य सरकार के साथ समन्वय ने इसे पूरा कर दिखाया।

 अब बरकाकाना तक रेल लाइन के विस्तार से आस जगी है कि जल्द ही इसका जुड़ाव हटिया तक होगा।

 इससे रेल यातायात का सुगम संपर्क राज्य की राजधानी से होगा और पड़ोसी राज्य बिहार से भी इसकी दूरी कम होगी।

 इसकी जरूरत लंबे अरसे से महसूस की जा रही थी।

 हालांकि रेल परियोजना को लेकर कई बार खींचतान हुई।

 केंद्र में यूपीए के शासनकाल में यह लगभग ठप पड़ गया था।

 कई बार योजना का आकार बढ़ाया गया।

 राज्य सरकार को अधिक राशि का योगदान देना पड़ा लेकिन बदली राजनीतिक परिस्थितियों में रेल की योजना अब तेजी से आगे बढ़ रही है।

 हालांकि राज्य के लोगों की अपेक्षा इससे भी ज्यादा है।

 भारतीय रेल के राजस्व में योगदान देने वाले अग्रणी राज्यों में झारखंड शुमार है।

 उस हिसाब से यहां यात्री ट्रेनों की संख्या भी अपेक्षित है।

 इसकी जरूरत महसूस की जाती रही है और स्वयं राज्य के मुख्यमंत्री रघुवर दास इस मुहिम में लगे हैं कि नई ट्रेनें ली जाएं और वर्तमान ट्रेनों की आवाजाही की संख्या के साथ-साथ उसका विस्तारीकरण भी हो।

 रेल की मौजूदगी उन इलाकों में आर्थिक विकास का नया मार्ग प्रशस्त करेगी जो अभी तक किसी न किसी कारण उपेक्षित रहे हैं।

 रेलवे का एक क्षेत्रीय कार्यालय राज्य में खोले जाने की मांग भी काफी पुरानी है, इसपर भी राज्य सरकार को ध्यान देना होगा।

 रेल मंत्रालय से समन्वय स्थापित कर इस दिशा में प्रयास करना आवश्यक है।

 हाल के दिनों में गोड्डा-दुमका तक रेल की पहुंच बनी है।

 इससे झारखंड के ये सर्वाधिक पिछड़े इलाके विकास की दौड़ में कदमताल करने लगे हैं।

 राज्य सरकार रेल मंत्रालय को तमाम प्रस्ताव बनाकर प्रेषित करे ताकि रेल बजट में राज्य की अपेक्षाएं समाहित हो सकें।

 इसके लिए हर स्तर पर सक्रिय प्रयास करना होगा।

 स्थानीय संपादकीय : झारखंड , सौजन्य – दैनिक जागरण, 09-12-2016।

