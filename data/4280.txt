Editorials: नोटबंदी के बाद कुछ और ठोस ढांचागत सुधारों की दरकार (बिजनेस स्टैंडर्ड)।

यह हालिया इतिहास में देश की आर्थिक नीति में सबसे अधिक विध्वंसकारी ढांचागत बदलाव था।

 देश की 85 फीसदी प्रचलित मुद्रा को अवैध घोषित कर दिया गया।

 इस बारे में काफी कुछ लिखा जा चुका है कि क्या सरकार के ये कदम समझदारी भरे थे और क्या इनसे उन लक्ष्यों की प्राप्ति हो सकी जो घोषित थे।

 बहरहाल फिलहाल मिजाज ढांचागत बदलाव करने के पक्ष में है और लोकप्रियता को तमाम जोखिम के बावजूद उनको अंजाम दिया जा रहा है तो वक्त आ गया है कि कुछ ऐसे ढांचागत बदलाव किए जाएं जिनके लिए उचित कारण मौजूद हों।

 इनको हासिल करना भी आसान होगा।

 अगर इनमें से किसी सुधार को अंजाम देना कठिन साबित होता है तो यह याद रखना होगा कि वह नोटबंदी से कठिन नहीं हो सकता।

सबसे पहले बात करते हैं नियामकों की भूमिका की।

 उनमें बदलाव की सख्त जरूरत है।

 उदाहरण के लिए भारतीय रिजर्व बैंक बैंकिंग नियामक है, उससे केंद्रीय मौद्रिक प्राधिकार की जिम्मेदारी वापस ली जा सकती है।

 पूरी स्वतंत्रता और स्वायत्तता की जरूरत मौद्रिक प्राधिकार को है जबकि बैंकिंग नियामक को सुधारों और विचारों में स्पष्टïता की जरूरत है।

 बैंकों के बेहतर आचरण को लेकर नियामकीय लक्ष्यों का बोझ कुछ ज्यादा ही भारी हो गया है।

 ऐसे में जब आरबीआई मौद्रिक नीति के मसलों का हल करता है तो यह स्पष्टï नहीं हो पाता है कि किस लक्ष्य की प्राप्ति के लिए कौन सा उपाय अपनाया जा रहा है।

, इसी तरह भारतीय प्रतिभूति एवं विनिमय बोर्ड (सेबी) के पास बाजार के आचरण का नियमन करने के लक्ष्य तथा समझदारी भरा नियमन काफी हद तक अंत:संबंधित हैं।

 इनमें से पहले लक्ष्य को हासिल करने के लिए जहां अनुशासन कायम करना आवश्यक है वहीं बाद वाले के पीछे मूल विचार है बाजार को वित्तीय रूप से सुरक्षित रखना, यह तय करना कि विभिन्न बिचौलिया संस्थाओं में इतनी वित्तीय क्षमता रहे कि वे बेहतर प्रदर्शन कर सकें।

 बीमा नियामक या पेंशन नियामक की बात करें तो उन पर भी इसी तरह ध्यान दिए जाने की जरूरत है।

, नियामकीय व्यवस्था के ढांचे पर ही ध्यान देने की आवश्यकता है।

 वित्तीय बाजारों के नियामकों के काम को एक नियामकीय एजेंसी में अलग किया जाए जो समझदारी भरी नियामकीय जरूरतों पर ध्यान दे सके।

 इस नियामक का काम हो बाजार प्रतिभागियों के लिए उचित मानकों का ध्यान रखना, उनका शुद्घ मूल्य क्या है, उनको किस तरह की क्षमताओं का विकास करने की जरूरत है, उनको बाजार को सुरक्षित रखने तथा अपने जोखिम कम करने के लिए क्या करने की जरूरत है।

 जबकि एक स्वतंत्र नियामकीय संस्था को बाजार कारोबारियों के खराब आचरण पर दृष्टिï रखनी चाहिए।

 उसके पास गलत करने वालों के खिलाफ अनुशासनात्मक कार्रवाई का अधिकार भी होना चाहिए।

 संक्षेप में कहें तो समूचे वित्तीय क्षेत्र के नियामकीय ढांचे को नए सिरे से तैयार किया जा सकता है और उसे तीन एजेंसियों में बांटा जा सकता है।

 पहला केंद्रीय बैंक, दूसरा एक समझदारी नियामक और तीसरा आचार नियामक।

 यह कोई नया विचार हो ऐसा भी नहीं है।

 ब्रिटेन में पहले से यह ढांचा है।

, दूसरी बात, हमारी न्याय व्यवस्था इतनी जटिल है कि आम आदमी को आसानी से न्याय ही नहीं मिल पाता।

 न्याय की गति तेज करने पर तो बहुत अधिक ध्यान दिया जा रहा है लेकिन उसकी गुणवत्ता पर किसी का ध्यान नहीं है।

 ऐसे में अगर एक वित्तीय समस्या निवारण एजेंसी गठित की जाए और उसका प्रशासन तीनों नियामकों के प्रतिनिधियों को सौंपा जाए तो तो वह वित्तीय सेवा क्षेत्र के छोटे उपभोक्ताओं की दिक्कत दूर करने पर भी ध्यान दे सकती है।

 आज अगर किसी छोटे उपभोक्ता की समस्या गवर्नर या चेयरमैन का ध्यान भी पा जाए तो वह खुद को बहुत भाग्यशाली समझेगा।

 वरना तो अक्सर निवेशकों की दिक्कतों से निपटने का काम कंप्यूटर की स्वचालित सरकारी व्यवस्था के ही हवाले है।

 तमाम नियामकों ने इस काम को आउटसोर्स भी कर रखा है।

, नियामकों को यह अधिकार हासिल है कि वे बाजार के मध्यस्थों को बुलाकर उनको प्रत्यक्ष निर्देश दे सकें कि वे लोगों की दिक्कतों का निवारण करें।

 यह अधिकार उनको अनूठी शक्ति प्रदान करता है।

 बहरहाल, देश में उपभोक्ताओं की समस्या के निवारण की औपचारिक व्यवस्था पर अब तक उतना ध्यान नहीं दिया गया है जितना कि दिया जाना चाहिए।

 अगर ऐसा हो सकता तो गलत व्यवहार और आचरण को आसानी से चिह्निïत किया जा सकेगा।

 अगर यह हो सका तो नियामक उचित और बचाव करने वाले कदम उठा सकेंगे।

 अगर यह जानकारी जुटाई जा सकी तो विभिन्न क्षेत्रों में ऐसे आचरण से निपटने वालों के बारे में पूरी तहकीकात संभव होगी।

 यह क्रियान्वयन की दृष्टिï से आसान नहीं होगा क्योंकि नियामक खुद इसका विरोध कर सकते हैं।

 लेकिन एक बार फिर याद रखना होगा कि यह कवायद नोटबंदी से कठिन तो नहीं ही होगी।

, केंद्रीय बजट जल्दी ही पेश किया जाने वाला है।

 ऐसे में सरकार में यह साहस होना चाहिए कि वह इलेक्ट्रॉनिक लेनदेन कर रहे ग्राहकों की लेनदेन की लागत खत्म कर दे या उसमें भारी कमी करे।

 अगर सरकारी नीति उपभोक्ताओं को इलेक्ट्रॉनिक भुगतान के लिए प्रेरित करे तो दूसरी ओर से उन पर लागत नहीं थोपी जानी चाहिए।

 हाल के दिनों में बैंकों और पेट्रोल पंपों के बीच जो गतिरोध देखने को मिला वह केवल एक बानगी है।

 इसकी तुलना में कहीं अधिक बड़ी दिक्कतें पैदा हो सकती हैं।

 अगर भुगतान प्लेटफॉर्म मुहैया कराने वालों को बदले में कुछ दिया जा सका तो यह सरकार की पारदर्शी सब्सिडी व्यवस्था का अच्छा उदाहरण हो सकता है।

 ऐसा करने से उपभोक्ता भी लेनदेन लागत वहन करने से बचे रहेंगे।

 अगर नोटबंदी ने सही मायनों में देश की अर्थव्यवस्था और बैंकिंग व्यवस्था की मदद की है तो अब वक्त आ गया है कि देश के लिए एटीएम की कतारों में लगने वाले ग्राहकों की कुछ इस अंदाज में मदद की जाए।

 उनके लिए इससे बेहतर इनाम कोई और नहीं हो सकता।

, – सोमशेखर सुंदरेशन।

सौजन्य – बिजनेस स्टैंडर्ड।

