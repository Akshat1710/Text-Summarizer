कूटनीतिक धैर्य की अग्निपरीक्षा  (हिंदुस्तान  )।

नेपाल के पूर्व प्रधानमंत्री व एमाओवादी (एकीकृत माओवादी) अध्यक्ष पुष्पकमल दाहाल ‘प्रचंड’ ने ऐसा क्यों कहा कि नेपाल में विद्रोह की आशंकाएं गहरा रही हैं।

 उन्होंने यह भी कहा कि नए संविधान के कुछ अनुच्छेदों को लेकर मैं संतुष्ट नहीं हूं।

 प्रचंड ने अपने मन की बात 30 नवंबर को तब कही, जब उनसे कुछ मधेस नेता मिलने आए थे।

 प्रचंड ने यह स्वीकार किया कि मधेस में जिन मुद्दों को लेकर आंदोलन चल रहा है, वह सही है और हमारी पार्टी उनकी मांगों से सरोकार रखती है।

 तो क्या प्रचंड नेपाल में विद्रोह की जमीन तलाश रहे हैं या उसकी अगुवाई करना चाहते हैं।

 वह भी उस समय, जब सरकार में उनके अपने लोग हैं और नए संविधान को संसद से पारित कराने में माओवादी सांसदों की बड़ी भूमिका रही है।

 नेपाल में माओवादियों से अलग एक धारा महल समर्थकों की भी है, जो सत्ता सुख प्राप्त कर रहे हैं।

, हिंदूवादी राष्ट्रीय प्रजातंत्र पार्टी के नेता और उप-प्रधानमंत्री कमल थापा ‘तीर्थाटन’ के नाम पर सोमवार से ही भारत में हैं।

 थापा बेंगलुरु में श्री-श्री रविशंकर से मिलने गए, फिर नई दिल्ली ‘तीर्थ’ के वास्ते आ गए।

 जब तक विश्व हिंदू परिषद के नेता अशोक सिंहल जीवित थे, कमल थापा को लगता था कि नेपाल को हिंदू राष्ट्र फिर से बनाने का सपना ‘हिंदू हृदय सम्राट’ के सहयोग से पूरा हो जाएगा।

 उन्हें यह कभी नहीं लगा कि इस काम के लिए वह यदि भारत से सहयोग लेते हैं, तो नेपाल की संप्रभुता और उसके राष्ट्रीय स्वाभिमान को क्षति पहुंचेगी।

 लेकिन पिछले 19 नवंबर को कमल थापा ब्रिटिश मंत्री ह्यूगो स्वॉयर से मिले, और भारत द्वारा तथाकथित नाकेबंदी व नेपाल की सार्वभौमिकता में हस्तक्षेप की शिकायत की।

 ह्यूगो स्वॉयर ने कमल थापा को नसीहत दी थी कि नेपाल अपने राजनीतिक विवाद ख़ुद सुलझाए।

 कमल थापा इससे पहले जेनेवा भी भारत के खिलाफ शिकायत लेकर पहुंच गए थे।

 संयुक्त राष्ट्र महासचिव बान की मून तक नेपाली शासकों को समझा चुके हैं कि तराई के आंदोलनकारी नेताओं से बात करके इस संकट का समाधान निकाला जाए।

, नेपाल यह साबित करने में विफल रहा है कि तराई के नेताओं का रिमोट कंट्रोल नई दिल्ली में है।

 तराई में आंदोलन चौथे माह में प्रवेश कर चुका है, लेकिन इस बीच शायद ही उसका कोई बड़ा नेता नई दिल्ली आया हो।

 तराई-मधेस लोकतांत्रिक पार्टी के अध्यक्ष महंत ठाकुर, संघीय सोशलिस्ट फोरम नेपाल के नेता लाल बाबू राउत, टीएमएलपी नेता हृदयेश त्रिपाठी, सर्बेन्द्र नाथ शुक्ला, सद्भावना पार्टी के लक्ष्मण लाल कर्ण, तराई मधेस सोशलिस्ट पार्टी के राम नरेश यादव और मधेसी जनाधिकार फोरम मधेस के अध्यक्ष भाग्यनाथ गुप्ता में से कोई नेता ऐसा नहीं मिला, जिसने संविधान में सुधार के लिए नई दिल्ली की मदद मांगी हो।

 मधेसी नेता सोमवार को प्रधानमंत्री केपी शर्मा ओली से मिलकर अपनी 11 सूत्री मांगें उनके समक्ष रख चुके हैं।

 इन मांगों में नया बस यह है कि सेना में मधेस लोगों का प्रतिनिधित्व बढ़े।

, जाहिर है, छह डिविजनों में बंटे 95 हजार की क्षमता वाली नेपाली सेना में तराई के लोगों की नियुक्ति से शक्ति संतुलन बदलेगा।

 इस सच से वहां के नेता अच्छी तरह वाकिफ हैं।

 साल 2006 से पहले इसे ‘शाही नेपाल सेना’ के नाम से दुनिया जानती थी।

 ‘शाही नेपाल सेना’ राजा द्वारा नियंत्रित थी।

 ‘चीफ ऑफ आर्मी स्टाफ’ या तो राणा खानदान के लोग होते थे, या फिर राज परिवार से जुड़े सदस्य।

 इस समय देश की राष्ट्रपति विद्या देवी भंडारी नेपाली सेना की पृथुलाधीश हैं।

 नेपाल में लोकतंत्र आने के बाद भी सेना में नियुक्ति के सवाल पर तराई के लोगों से बेईमानी की गई।

 चार महीने की विप्लवकारी अवधि में भारत की छवि को सबसे अधिक चोट पहुंचाने की कोशिश हुई है।

 बीते मंगलवार को भारतीय राजदूत रणजीत रे को काठमांडू से वापस बुलाने और उन्हें अवांछित व्यक्ति तक घोषित करने की मांग नेपाल मजदूर व किसान पार्टी के दो सांसदों ने की है, जबकि राजदूत रे नई दिल्ली स्थित अपने नेपाली समकक्ष दीप कुमार उपाध्याय के मुकाबले कुछ नहीं बोलते।

 छह अक्तूबर, 2015 को नई दिल्ली में नेपाली राजदूत दीप कुमार उपाध्याय ने बयान दिया था कि अगर नाकेबंदी जारी रही, तो हम दूसरे विकल्प की तलाश करेंगे।

 उनका इशारा चीन-तिब्बत सीमा की ओर था।

 उसके एक दिन बाद राजदूत उपाध्याय का बयान आया कि हमारे देश का संविधान दक्षिण एशिया का सबसे प्रगतिशील संविधान है, क्योंकि इसमें अल्पसंख्यकों व महिलाओं का ध्यान रखा गया है।

’ दीप कुमार उपाध्याय बार-बार आरोप लगाते रहे कि हमें प्रधानमंत्री मोदी से मिलने का समय नहीं दिया जा रहा है।

, पता नहीं, यह किस तरह का प्रोटोकॉल है कि नेपाली राजदूत वही बात भारत की विदेश मंत्री, या विदेश सचिव से नहीं कह सकते।

 पिछले हफ्ते नेपाली राजदूत ने काठमांडू से यह शिकायत की कि किसी समारोह में जाने के लिए सिक्योरिटी मांगने पर उनसे कहा गया कि चीन से सुरक्षा मांगिए।

 दीप कुमार उपाध्याय द्वारा कूटनीतिक माहौल बिगाड़ने के बावजूद उनकी वापसी की मांग किसी ने अब तक नहीं की है।

 भारत की कूटनीतिक सहनशीलता का यह एक छोटा-सा उदाहरण है।

 ‘हर-हर मोदी’ के नारे लगाने वाले नेपाल में इस समय भारतीय प्रधानमंत्री के पुतले फूंके जा रहे हैं।

 फिर भी नई दिल्ली चुप है।

 भारत के विरुद्ध विष वमन के लिए प्रवासी नेपालियों के संगठन ‘एनआरएनए’ का दुरुपयोग संयुक्त राष्ट्र मुख्यालय, न्यूयॉर्क से लेकर उत्तरी अमेरिका और यूरोप भर में करने की कवायद आखिर क्या है।

, दिलचस्प यह है कि जब भी भारत से तनावपूर्ण माहौल पैदा होता है, नेपाल में हिंदी फिल्में, टीवी, रेडियो और अखबारों पर पाबंदी लगा दी जाती है।

 इस समय भी वहां भारतीय चैनलों पर रोक लगी हुई है, जबकि उप-प्रधानमंत्री कमल थापा नई दिल्ली ‘तीर्थाटन’ से पहले भारतीय चैनलों को इंटरव्यू दे चुके थे।

 नेपाली सुरक्षाकर्मी आए दिन सीमा पार भारत आते हैं, लेकिन कभी उन्हें पकड़कर पूछताछ नहीं होती।

 फिर भी भारत को आधिकारिक रूप से यह गलती मान लेनी चाहिए कि 29 नवंबर को एसएसबी के 13 जवानों ने सीमा पार नेपाल में घुसकर सही नहीं किया था।

 ‘एसएसबी’ भारतीय गृह मंत्रलय द्वारा नियंत्रित है, इसलिए जिम्मेदार अफसरों और मंत्रियों को इसका संज्ञान लेना चाहिए।

,  ।

सौजन्य :-हिंदुस्तान 3.12.2015,अतुल वर्धन।

