जंगली जानवरों का खौफ (दैनिक जागरण)।

हिमाचल में जंगली जानवरों का आतंक इतना अधिक हो गया है कि कई जगह लोगों ने खेती करना ही छोड़ दिया है।

 आंकड़े गवाह हैं कि हर साल करोड़ों रुपये की फसल के नुकसान का कारण जंगली जानवर ही बन रहे हैं।

 खेती को नष्ट करने के बाद अब यह जानवर लोगों की जान पर बन आए हैं।

 बंदरों के आतंक के साथ-साथ प्रदेश में तेंदुए और लावारिस कुत्ताें का आतंक इतना बढ़ गया है कि प्रदेश की राजधानी भी इससे अछूती नहीं रह गई है।

 पिछले दिनों बिलासपुर जिले में आतंक का पर्याय बना आदमखोर तेंदआ बेशक आज मार गिराया हो लेकिन लोगों में दहशत के बीज अब भी बरकरार हैं।

 बिलासपुर जिले के दधोलकलां व इसके आसपास कई दिनों से दहशत के साये में जी रहे लोगों को कुछ राहत तो जरूर मिली है।

 क्षेत्र में आतंक फैलाने वाले आदमखोर तेंदुए को सोलन से पहुंचे शार्प शूटर द्वारा मार गिराने से ग्रामीणों ने राहत की सांस ली है।

 इस तेंदुए ने पिछले महीने एक व्यक्ति पर हमला कर उसे मार दिया था।

 भले ही यह तेंदुआ मार गिराया गया हो मगर इसी तरह अन्य जंगली जानवरों का खौफ प्रदेश के कई हिस्सों में है।

 जंगली जानवरों के आतंक से लोग सहमे हुए हैं।

 कई जगह बंदरों, गायों व सुअरों ने किसानों की नाक में दम कर रखा है।

 प्रदेश में कई इलाके ऐसे हैं जहां बंदरों के आतंक से लोग परेशान हैं।

 ऐसे क्षेत्रों में लोग अकेले बाहर निकलने से भी कतराने लगे हैं।

 राजधानी शिमला में लावारिस कुत्तों का आतंक है।

 शिमला में कुत्तों के काटने से कई लोग घायल हो चुके हैं।

 इससे भी विचित्र बात यह है कि राजधानी में ही पालतू कुत्ते पंजीकृत नहीं हैं, लावारिस कुत्ताें की संख्या का तो कोई हिसाब ही नहीं है।

 प्रदेश की राजधानी में इस तरह हालत है तो राज्य के अन्य हिस्सों में हालत का अंदाजा सहज ही लगाया जा सकता है।

 चंबा और कुल्लू जिले में भालू के हमले तो ऊना जैसे समतल इलाकों में नील गायों की मुसीबत बनी हुई है।

 जंगली जानवरों का आबादी के पलायन होना कहीं न कहीं जंगलों से छेड़छाड़ का ही नतीजा है।

 अगर वनों में फलदार पौधे होंगे तो बंदर क्यों घरों की ओर बढ़ेंगे।

 इसी तरह जंगल अगर घने होंगे तो तेंदुआ भी इस तरह आबादी की ओर नहीं आएगा।

 लोगों को भी वनों से छेड़छाड़ से परहेज करना चाहिए।

 इसके अलावा सरकार को चाहिए कि लोगों को जंगली जानवरों व लावारिस पशुओं के आतंक से निजात दिलाने के लिए ठोस कदम उठाए जाएं।

 तेंदुए की दशहत से लोग किस तरह रात भर जागते रहे यह बिलासपुर के दधोलकलां के लोगों से बेहतर कोई और नहीं जान सकता है।

 उम्मीद है कि फिर किसी घर का तिलक तेंदुए का निवाला नहीं बनेगा।

(स्थानीय संपादकीय : हिमाचल प्रदेश), सौजन्य – दैनिक जागरण।

