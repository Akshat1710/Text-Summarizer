संपादकीय : नोटबंदी संबंधी नीतियों में स्थिरता जरूरी (नई दुनिया)।

इस बात से तो कोई इनकार नहीं कर सकता कि नोटबंदी से आम लोगों को परेशानी हुई है।

 इसके बावजूद अनेक पर्यवेक्षक यह देखकर चकित हैं कि आमजन में केंद्र सरकार के इस कदम को लेकर कोई नाराजगी नहीं है।

 बल्कि अधिकांश लोगों में शिकायत का भाव भी नहीं है।

 वजह साफ है।

 लोगों ने प्रधानमंत्री नरेंद्र मोदी की इस बात पर भरोसा किया है कि फौरी दिक्कतों का बेहतर नतीजा होगा।

 ऐसे में अपेक्षित है कि सरकार की प्राथमिकता लोगों की दिक्कतों को यथाशीघ्र दूर करना हो।

, हालांकि सरकार ने इसके लिए कदम उठाए हैं, मगर नियमों में बार-बार बदलाव का उल्टा असर भी हुआ है।

 मसलन, अचानक 24 नवंबर की आधी रात से बैंकों के जरिए 500 और 1000 रुपए के पुराने नोटों की अदला-बदली रोक दी गई।

 कई स्थानों पर ये दोनों मुद्राएं अब तक चल रही थीं।

 मगर अचानक ये फैसला हुआ कि 1000 रुपए के नोट आगे कहीं नहीं चलेंगे।

 उन्हें अब सिर्फ बैंकों में जमा कराया जा सकेगा।

 ये फैसले 8 नवंबर की प्रधानमंत्री की इस घोषणा के विपरीत हैं कि 24 नवंबर के बाद रुपयों की अदला-बदली की सीमा बढ़ाई जाएगी।

 उल्लेखनीय है कि तब रोज अधिकतम 4000 रुपए के पुराने नोटों बदलने की छूट दी गई थी, जिसे बाद में घटाकर 2000 रुपए तक सीमित कर दिया गया।

, ऐसे निर्णयों से लोगों की मुश्किलें बढ़ी हैं।

 इससे विपक्ष को इल्जाम लगाने का मौका भी मिला है कि नोटबंदी का फैसला बिना पूरी तैयारी और सुस्पष्ट योजना के लागू कर दिया गया।

 इस अच्छे निर्णय के प्रति जन-समर्थन यथावत बना रहे, इसके लिए जरूरी है कि ऐसे आरोप लगाने के मौके सरकार ना दे।

 नोटबंदी से संबंधित नियमों में स्थिरता और निरंतरता रहे, उसे यह जरूर सुनिश्चित करना चाहिए।

, वैसे भी इस फैसले से कई बड़ी चुनौतियां आ गई हैं।

 तमाम रेटिंग एजेंसियों और अनेक अर्थशास्त्रियों की राय है कि बाजार से अचानक 86 प्रतिशत नकदी की वापसी का कृषि, छोटे उद्योग-धंधों, व्यापार और बाजार पर प्रतिकूल प्रभाव होगा।

 सकल घरेलू उत्पाद की वृद्धि दर में भी गिरावट आने की आशंका है।

 मुद्रा विनिमय बाजार में रुपया पहले ही दबाव में आ चुका है।

 इसकी प्रमुख वजह तो अमेरिकी राष्ट्रपति चुनाव में डोनाल्ड ट्रंप की जीत है, जिससे वहां निवेशकों को भारी लाभ होने की उम्मीद जगी है।

 फिर अगले महीने अमेरिका में ब्याज दरें बढ़ने का अनुमान है, जिससे वहां पैसा लगाना ज्यादा फायदेमंद होगा।

 इसलिए विदेशी निवेशक भारत जैसे बाजारों से पैसा निकाल रहे हैं।

 इसी बीच नोटबंदी लागू हुई, जिससे भारत में आर्थिक गतिविधियां सुस्त हुई हैं।

 इससे भी भारतीय बाजार में विदेशी निवेशकों का भरोसा घटा।

 इन हालात में लोगों की रोजी-रोटी, अर्थव्यवस्था व रुपए की कीमत को संभालना सरकार एवं भारतीय रिजर्व बैंक के सामने बड़ी चुनौती है।

 इसमें वे कामयाब हों, इसके लिए भी नीतियों में स्थिरता जरूरी है।

 आशा है, सरकार इस तकाजे से वाकिफ होगी।

सौजन्य – नई दुनिया।

