कल्पेश याग्निक का कॉलम: समाप्त हो रहे वर्ष 2016 में आप किससे मिले।

 कहां गए।

 और क्या पढ़ा।

 (दैनिक भास्कर)।

आज, बीत रहे वर्ष को लेकर एक नितांत व्यक्तिगत विचार को ही कॉलम के रूप में लिखने का प्रयास है।

 इसी आशा के साथ, कि यह व्यक्तिगत होकर भी व्यापक और व्यावहारिक है।

 पाठकों के किसी काम का हो सकता है।

क्यों न एक नए तरह से 2016 को देखें – जिससे आने वाले 2017 का कोई मार्ग भी खुल सके।

जीवन तीन ही तरह से नई बातों, नई दिशाओं और नई ऊंचाई-नई गहराई में ले जाता है :।

1. किसी से मिलिए (मीट पीपल)।

2. कहीं जाइए (विज़िट प्लेसेज़)।

3. कुछ पढ़िये (स्टडी डीप)।

कहने को ये तीन तरीके हैं।

 किन्तु समूचा संसार इन्हीं तीन बातों में समाया हुआ है।

 ध्यान से देखें, तो चौथी कोई बात जीवन में होती ही नहीं है।

होती है :।

4. कुछ कीजिए (डू – यह सबसे छोटा शब्द संसार का सबसे लंबा शब्द है)।

किन्तु हम जो कुछ भी करेंगे – वह इन्हीं तीन बातों पर निर्भर होगा।

 वैसे ये तीनों भी कुछ ‘करना’ ही है।

 जैसे हम सोते, जागते, हंसते, रोते, खेलते या बैठते भी हैं तो उसके मूल में किसी से मिलना (या ना मिलना), कहीं जाना (या न जा पाना) और कुछ पढ़ना (या ना पढ़ना) ही होगा।

यदि आप कुछ समय निकालकर, अपने आप से यह बात करें कि इस साल किन-किन लोगों से मिले – तो आपको हैरानी हो सकती है।

 क्योंकि, हो सकता है आप बहुत कम ही लोगों से मिले हों।

 इतने कम, कि उंगलियों पर गिने जा सकें।

 इतने कम, कि पल भर में याद आ जाएं।

 चूंकि मिलने से आशय ‘नए लोगों से’ मिलने का है।

 और सच यही है कि हम बार-बार, लगातार उन्हीं लोगों से मिलते रहते हैं, जिन्हें हम पहले से जानते हैं।

आवश्यक भी है।

 अनिवार्य भी।

 अपरिहार्य भी।

और यही संभवत: कारण है कि हम अनेक नए विचार, नई बातें, नए काम जान ही नहीं पाते।

फिर हमारा काम भी कुछ ऐसी बाध्यता बना देता है।

इसके ठीक विपरीत भी हो सकता है।

 संभव है कि आप असंख्य लोगों से मिले हों।

 इतने अधिक, कि याद ही न रहे।

 न उनकीन उनकी बातों की।

यह जानकर भी हैरानी हो सकती है।

 लोगों से, नए-नए लोगों से, मिलना हमारी आंखें खोल देता है।

 बशर्ते कि उन लोगों से हम बात करें तो हमारा मस्तिष्क खुला रहना चाहिए।

 उन्हें सुनने को हम तैयार हों।

ग्रहण करने के लिए हाथ आगे बढ़ाने ही पड़ते हैं।

 अब लोगों के प्रकार की बात।

* अनजान।

 अपरिचित।

* आप उन्हें जानते हैं।

 वे आपको नहीं।

* वे आपको जानते हैं।

 आप उन्हें नहीं।

* जिनसे लम्बे समय से मिले नहीं।

* प्रसिद्ध।

 या प्रभावी।

 या पसंदीदा व्यक्ति।

नए लोगों की अनेक श्रेणियां हो सकती हैं।

 आज इन पांच की ही बात।

 इसलिए महत्वपूर्ण, चूंकि इन पांच श्रेणियों में से किसी भी तरह की श्रेणी के व्यक्ति आपको इस बीत रहे वर्ष में यदि नहीं मिले हैं – तो निश्चित जानिए, आप कुछ न कुछ ‘नया’ जानने से रह गए हैं।

अंतर नहीं पड़ता।

 किन्तु पड़ता तो है।

‘नया’ जानना ही आवश्यक नहीं है।

 यदि आप कुछ सोच रहे हैं, वही बात यदि कोई नया व्यक्ति भी कह देता है, तो आपकी सोच को बल मिलता है।

आपको बल मिलता है।

मैं अपना ही ताज़ा अनुभव बताना चाहूंगा।

पिछले दिनों मैं बिल गेट्स से मिला।

 मैंने उनसे कुछ प्रश्न किए।

 कुछ बात की।

बिल गेट्स मुझे पसंद हैं।

 अत्यधिक पसंद हैं।

 संसार के सर्वाधिक धनवान व्यक्ति के रूप में नहीं।

 करोड़ों-अरबों साधारण नागरिकों में कम्प्यूटर को सरल बनाने वाली माइक्रोसॉफ्ट कंपनी बनाने वाले विज़नरी के रूप में नहीं।

 और न ही इसलिए कि वे अपनी साढ़े छह-सात लाख करोड़ रु. की संपत्ति का 99% दान दे चुके हैं।

किन्तु इसलिए कि वे जो भी पैसा स्वास्थ्य और प्राथमिक शिक्षा के लिए देते हैं, उसका एक-एक पैसा सही रूप से लग रहा है या नहीं – यह जांचने खुद संसार के कोने-कोने में जाते हैं।

 और उनकी पत्नी मेलिंडा यह भारी भरकम हिसाब रखती हैं।

वे मुझे दानवीर नहीं, अति कर्मठ मनुष्य लगते हैं।

 पैसा कोई भी दान कर सकता है – समय लगाना कोई नहीं चाहता।

 गेट्स अपना समूचा समय देते हैं।

किन्तु गेट्स क्या और कैसे हैं, यह तो सभी जानते हैं।

 आज प्रसंग गेट्स का नहीं है।

 बल्कि बीत रहे वर्ष का है।

 उनका उल्लेख एक विशेष कारण से आया।

उनसे मैंने प्रश्न किया था कि विश्व की सबसे बड़ी कॉर्पोरेट व्यवस्था हो या कि इतने सारे अनजान देशों में जाकर परोपकार के काम – वो एक क्या बात है जो सबसे कठिन है या सर्वाधिक बड़ी बाधा है, परेशान करती है।

उनका उत्तर था : सही लोग मिलना।

हालांकि उनका संदर्भ कुछ और था।

 फिर भी हमारा सारा जीवन, हमारा समस्त काम और हमारी सफलता-विफलता, सुख-दु:ख इसी पर निर्भर करते हैं कि हमें ‘लोग कैसे मिले’ हैं।

आवश्यक नहीं, सभी मित्र हों।

 शत्रु भी हों, तय नहीं।

अधिकतर लोग बस ‘परिचित’ होते हैं।

 जो नए और अपरिचित हैं, वे भी मिलते ही ‘परिचित’ हो जाते हैं।

 त्रासदी है कि ‘परिचितों’ से भरे इस संसार में हम ‘मित्र’ ढूंढते रहते हैं।

 फिर हम अपने जैसी सोच वालों में मित्र पाते हैं।

 लाइक माइन्डेड।

जबकि ‘अलग’ या ‘नई’ सोच वाला बेहतर मित्र हो सकता है।

 हमारी भूल, कमी, दुर्बलता को दो टूक बता सके, वही सच्चा मित्र है।

 और ऐसा बताने वाले को हम मित्र बनाए रखें; रोष-क्षोभ-क्रोध के साथ-साथ, तो ही हम सच्चे मित्र हैं।

 तो आपको एक बार, यूं ही, अवश्य जांचना चाहिए कि बीते बरस में किन लोगों से आप मिले।

आपसे कौन मिला।

 अाप पाएंगे कि आपको कुछ न कुछ मिला।

हो सकता है लाभ।

 हो सकता है हानि।

 या कि सीख।

कुछ भी व्यर्थ नहीं है जीवन में।

 अर्थ ढूंढने वाला चाहिए।

2. कहीं जाइये :।

अर्थपूर्ण है कहीं जाना।

 नई जगह जाना।

 नई जगह का अर्थ पर्यटन ही नहीं है।

 कहीं भी जाना।

नए स्थान, आपके अपने नगर में भी हो सकते हैं।

जाने के मूल में अनेक अर्थ हैं।

 सर्वाधिक बड़ा अर्थ हैं – हिलना।

 अपनी जगह से हिलना।

हम अपने काम की परिधि में ऐसे बंध जाते हैं कि एक-दो स्थानों पर जड़ हो जाते हैं।

जड़ता तोड़ता है भ्रमण।

, नए आयाम।

 नए आकार।

 नए आश्चर्य।

 नए आयोजन।

वास्तव में जब आप किसी मैदान में जाते हैं, तो मन दूर तक दौड़ने लगता है।

 पहाड़ पर जाते हैं, तो हिम्मत नई ऊंचाइयां चढ़ जाती है।

 नदी-समुद्र में जाते हैं, तो जीवन की गहराई को लेकर शांत मस्तिष्क, शरारती मन के प्रवाह से खेलने लगता है।

सुमन के शब्दों की याद आ गई :।

‘…आज नहीं, प्रिय कल…।

कह वह कल-कल करती चली गई…’।

 शीर्षक था : नदी।

बाज़ारों की जीवंत रेलमपेल हो या कि इमारतों का तना हुआ अहंकार; जगह-जगह जाने से मिलता ही मिलता है।

 हम खोते कुछ नहीं।

कुछ चोरी हो जाए, तो भी नहीं।

 सीख उससे भी मिलती ही है।

तो स्वयं से पूछिए, कि इस बरस कहां-कहां गए।

3. कुछ पढ़िए :।

यह 21वीं सदी में सर्वाधिक उपयोगी है।

 हमेशा था।

 किन्तु चूंकि जीवन की आपाधापी, समय, साधन और सुविधाओं की कमी ने हमें ‘किसी से मिलें’ व ‘कहीं जाएं’ दोनों में कमी करने पर विवश कर दिया है – इसलिए यह श्रेष्ठ माध्यम है।

कुछ पढ़िये से तात्पर्य सीधा है – कुछ भी पढ़िये।

 हर वर्ष के अंत में कई सहयोगी मुझसे बात करते हैं कि वे नव वर्ष से बहुत कुछ पढ़ना आरंभ करना चाहते हैं।

 तो क्या पढ़ूं।

उत्तर एक ही है : जिस विषय में, जिस किसी बारे में आपको जानना अच्छा लगे- वही पढ़िये।

 कोई ज्ञान का पोथा नहीं पढ़ना है।

बस एक ही बात ध्यान रखनी हैं- कि पढ़ना ध्यान से है।

 यहां ‘पढ़ना’ लिखा है।

 जिसका अंग्रेजी है ‘टू रीड’।

 यहां आशय गहराई से ‘अध्ययन’ करने से है।

 ‘टू स्टडी’।

पढ़ने की आदत डालनी होगी।

सबसे अच्छा है – नियमित, प्रतिदिन अख़बार पढ़ना।

जिससे अपने आप ही कुछ और ललक जगेगी।

 जो आपके स्मार्टफोन की स्क्रीन पूरा कर देगी।

 हां, सोशल मीडिया पर चल रहे हास्य-कटाक्ष पढ़ने से काम पूरा नहीं हो सकता।

 वहां मनोरंजन ही है।

 जो चाहिए।

 किन्तु कितना।

 जीवन, मनोरंजन से कहीं आगे है।

किसी और के काम आएं, तो जीवन है।

किसी से मिलें, कहीं जाएं, कुछ पढ़ें – इस तरह जीवन को आंकना असंभव है।

 किन्तु आंकना ही होगा।

चूंकि हम कुछ करने के लिए जन्मे हैं।

 जिसके लिए हमें व्यक्ति, स्थान और इबारत चाहिए।

बीते वर्ष की भूलों-कमियों-पापों के लिए मैं आप सभी से क्षमा मांगता हूं।

किसी का हृदय दुखाना पाप ही तो है।

 इतना लिखने पर किसी का हृदय तो दुखा ही होगा।

(लेखक दैनिक भास्कर के ग्रुप एडिटर हैं।

)।

सौजन्य- दैनिक भास्कर।

