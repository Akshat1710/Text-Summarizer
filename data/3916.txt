चक्रव्यूह में देश के किसान ( अमर उजाला : Editorial)।

 =": #0000;"ऐसे तमाम गांव हैं, जहां कीटों से कपास की रक्षा के लिए रासायनिक कीटनाशकों का बिल्कुल उपयोग नहीं होता।

 इन गांवों से सीख मिलती है कि कीटों से फसल की सुरक्षा करने का सबसे कारगर तरीका गैर-कीटनाशक प्रबंधन है।

, महाभारत में वीर अभिमन्यु की एक पुरानी कहानी है, जो चक्रव्यूह के सात चक्रों का भेद जानता था।

 जैसा कि हमें पता है कि अभिमन्यु ने यह कला अपनी मां के गर्भ में सीखी थी।

 मगर उसे चक्रव्यूह से निकलना नहीं आता था।

 कहानी के मुताबिक, जब उसके पिता इस रहस्य को बताने वाले थे, तभी उसकी मां को नींद आ गई थी।

 भारत में आज जो किसान हैं, उनकी हालत भी कमोबेश चक्रव्यूह में फंसे अभिमन्यु की मानिंद हो गई है।

, हमने किसानों को चक्रव्यूह में कैद कर लिया है और इस शिकंजा को हम लगातार कसते जा रहे हैं।

 अब समय आ गया है कि ज्यादा तेज रासायनिक कीटनाशकों और अब जेनेटिक मोडिफाइड फसलों के साथ उन पर शिकंजा कसने के बजाय उन्हें चक्रव्यूह से बाहर निकाला जाए।

 अगर ऐसा नहीं हुआ, तो भारतीय किसान की भी वही गत होगी, जो रणभूमि में अभिमन्यु की हुई थी।

 कपास की खेती करने वाले किसानों को वर्षों तक बेहद व्यवस्थित ढंग से एक चक्रव्यूह में धकेला जाता रहा, जिससे छुटकारा पाना किसानों के लिए मुमकिन नहीं हो पा रहा है।

 खतरनाक कीटों का आक्रमण जितना बढ़ रहा है, उसी अनुपात में बढ़ते रासायनिक कीटनाशकों के उपयोग या फिर दुरुपयोग से किसानों के चारों ओर फंदा कसता जा रहा है।

 अब बीटी कॉटन ने इसकी जगह ले ली है, जिससे न केवल किसानों की हालत और खराब हो रही है, बल्कि कीटनाशकों के ज्यादा उपयोग से हालात और भी बदतर होते जा रहे हैं।

 नागपुर स्थित सेंट्रल इंस्टीट्यूट फॉर कॉटन रिसर्च ने नुकसानदायक बॉलवॉर्म कीट पर नियंत्रण करने में बीटी कॉटन की बॉलगार्ड-II किस्म की नाकामी की पहचान की है।

 ऐसे में, मुझे संदेह है कि बहुराष्ट्रीय बीज उद्योग किसानों को कभी चक्रव्यूह से बाहर आने देगा।

, किस तरह वर्षों से यह चक्रव्यूह काम कर रहा है।

 दूसरे विश्वयुद्ध के बाद भारत में कपास पर रासायनिक कीटनाशकों का भरपूर उपयोग किया जाने लगा।

 इस क्रम में सबसे पहले डीडीटी जैसे पहली पीढ़ी के कीटनाशकों का उपयोग हुआ।

 इसके कुछ वर्ष बाद, जब बॉलवॉर्म कीट (सुंडी) ने कीटनाशकों को लेकर प्रतिरोधी क्षमता विकसित कर ली, तब दूसरी पीढ़ी के ज्यादा खतरनाक कीटनाशक आए।

 कुछ वर्षों बाद कीटों ने इसे लेकर भी प्रतिरोधी क्षमता विकसित कर ली।

 मोटे तौर पर देखें, तो भारत में पचास फीसदी कीटनाशकों का उपयोग केवल कपास पर होता है।

, इससे किसानों को कीटनाशकों पर निर्भर बनाए रखने के पीछे छिपे वाणिज्यिक हितों को समझा जा सकता है।

 जब सिंथेटिक पायरेथोराइड्स नामक चौथी पीढ़ी का कीटनाशक उपयोग किया गया, तब मैंने चेतावनी दी थी, कि इससे कपास की खेती पर न केवल जोखिम काफी बढ़ जाएगा, बल्कि यह पर्यावरण के लिए खतरनाक साबित होगा।

 मगर मेरी चेतावनी की अनदेखी करते हुए किसानों को चक्रव्यूह के चौथे चक्र की ओर धकेल दिया गया।

 यह रसायन इतना घातक था, कि इससे फसल के संपर्क में आने वाले पक्षियों और जानवरों पर भी खतरा मंडराने लगा था।

 जाहिर है कि इसके उपयोग से कीटों पर प्रभावी नियंत्रण स्‍थापित हुआ।

 इससे किसान ही नहीं, बल्कि कृषि वैज्ञानिक और कीटनाशक उद्योग भी संतुष्ट हो गया।

, मगर कुछ वर्ष बाद कीटों की एक नई प्रजाति अमेरिकन बॉलवॉर्म पैदा हो गई, जिसने इस रसायन के खिलाफ भी प्रतिरोधक क्षमता विकसित कर ली।

 इसके बाद रासायनिक कीटनाशकों की जगह ले ली जेनेटिकली मॉडीफाइड बीटी कॉटन ने।

 इस प्रजाति में कीटनाशी पौधे के भीतर निहित होता है।

 इसे खाते ही कीटों की मौत हो जाती है।

 यह चक्रव्यूह का पांचवां चक्र था।

 मगर 2002 में सामने आए बॉलवॉर्म कीट ने 2009 तक प्रतिरोधी क्षमता विकसित कर ली।

 भारत में बीटी तकनीकी को लाने वाली मॉन्सेंटों कंपनी ने बीटी कॉटन की ज्यादा प्रभावी किस्म बॉलगार्ड-II को लाने का वायदा किया।

 इस दौरान कीटनाशकों का उपयोग घटने के बजाय और बढ़ गया।

 जब चक्रव्यूह का छठा चक्र कसा जा रहा था, तब कीटनाशकों का उपयोग काफी बढ़ चुका था।

, 2005 में भारत में 649 करोड़ रुपये के कीटनाशकों का उपयोग कपास पर किया गया।

 2010 में जब कपास के अंतर्गत आने वाला तकरीबन 92 फीसदी क्षेत्र बीटी कॉटन में तब्दील किया गया, तब कीटनाशकों का उपयोग भी लगभग 881 करोड़ रुपये तक पहुंच गया था।

 2015 में भारत में कपास की खेती का 98 फीसदी क्षेत्र बीटी कॉटन के अंतर्गत आता है।

 अब यह प्रजाति भी बॉलवॉर्म कीटों पर काबू नहीं पा रही है।

 बॉलगार्ड-II चक्रव्यूह का छठा चक्र है।

 पता चला है कि कुछ नए प्रयोग हो रहे हैं।

 मगर यह ध्यान रखना होगा कि किसानों को सातवें चक्र में फंसाना न केवल वैज्ञानिक, बल्कि नीतिगत विफलता भी होगी।

 गौरतलब है कि पिछले 20 वर्ष में जिन तीन लाख किसानों ने आत्महत्या की है, उनमें से 70 फीसदी कपास की खेती करने वाले किसान थे।

, आपको यह जानकर हैरत होगी कि ऐसे तमाम गांव हैं, जहां कपास की कीटों से रक्षा के लिए रासायनिक कीटनाशकों का बिल्कुल उपयोग नहीं होता।

 इन गांवों में बगैर किसी साइड इफेक्ट के लगातार उत्पादन बढ़ता भी जा रहा है।

 इन गांवों से सीख मिलती है कि कीटों से फसल की सुरक्षा करने का सबसे कारगर तरीका गैर-कीटनाशक प्रबंधन है।

 हरियाणा के जींद जिले में दो छोटे गांव हैं- निदाना और ललित खेड़ा।

 पिछले कई वर्षों से इन गांवों में रासायनिक कीटनाशकों के बजाय नुकसानदायक कीटों पर काबू पाने के लिए गैरनुकसानदायक कीटों का उपयोग किया जा रहा है।

 जाहिर है कि यहां के किसानों ने कीटों में संतुलन लाने का प्राकृतिक तरीका सीख लिया है।

 लाभदायक कीट यह सुनिश्चित करते हैं कि नुकसानदायक कीटों की तादाद खतरे के स्तर से ज्यादा न बढ़े।

 अब समय आ गया है कि देश के बाकी किसान भी इस चक्रव्यूह से निकलने की कला सीखें।

 वे हमेशा सरकार या कंपनियों पर दोषारोपण नहीं करते रह सकते।

 सम्मान के साथ रहने के प्रयास उन्हें खुद भी करने होंगे।

-देविंदर शर्मा।

सौजन्य :- अमर उजाला, 5.11.2015।

