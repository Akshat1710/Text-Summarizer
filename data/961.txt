पाक को बेपरदा करने से चूक गए हम (हिन्दुस्तान)।

रक्षा के मोर्चे पर इस साल हमारे देश में चार तरह के रुझान दिखाई पडे़।

 पहला, निश्चित तौर पर पाकिस्तान को लेकर रहा।

 साल 2016 की शुरुआत पठानकोट हमले से हुई।

 इसे अंजाम देकर पाकिस्तान ने उन उम्मीदों पर पानी फेर दिया, जिसकी आस प्रधानमंत्री नरेंद्र मोदी ने लाहौर यात्रा करके जगाई थी।

 पाकिस्तान के राजनेता अपनी जो भी इच्छा जाहिर करें, मगर वहां की सेना व खुफिया एजेंसी में बड़ी तादाद में मौजूद कट्टरपंथी नहीं चाहते कि दोनों देशों के रिश्ते बेहतर हों।

 उस हमले ने हम जैसे लोगों के इस विचार को और मजबूत किया कि भारत जितनी भी पहल कर ले, लेकिन पाकिस्तान के साथ रिश्ते सुधर नहीं सकते।

 इस ख्याल पर पाकिस्तान ने फिर से मुहर लगा दी।

, दूसरा रुझान चीन को लेकर रहा।

 पाकिस्तान को सबसे ज्यादा प्रोत्साहन चीन से मिलता है।

 हमारे विदेश मंत्रालय में ऐसे लोगों की कमी नहीं, जो चीन से डरते भी हैं और उससे रिश्ते भी बनाना चाहते हैं।

 उनकी सलाह यही होती है कि चीन को अपने साथ रखने के लिए जरूरी है कि उसके साथ व्यापार बढ़ाया जाए, चाहे इसके लिए हिन्दुस्तान के खिलाफ की जा रही उसकी कार्रवाइयों को नजरंदाज ही क्यों न करना पडे़।

 इस पूरे साल चीन को लेकर मोदी सरकार की नीति कमोबेश यही रही।

 मगर यह कितनी सफल रही, यह साल भर के घटनाक्रमों से जाहिर होता है।

, अमेरिका को लेकर हमारा बदलता रुख भी एक महत्वपूर्ण बात है।

 हमारी सोच यह रही कि वाशिंगटन के साथ जितनी जल्दी हो, रिश्ते बेहतर बनाए जाएं।

 इसलिए हम विदेश और रक्षा के मामले में उसके साथ तेजी से आगे बढ़े।

 अब तो बस यह कहना बाकी रह गया है कि हम अमेरिका के खास सहयोगी हैं।

 मगर इस नीति का असर भारत-रूस रिश्ते पर पड़ा।

 उससे हमारी दूरी बनती दिखी।

 नतीजतन, रूस ने यह जताना शुरू कर दिया है कि वह चीन के साथ मिलकर एक तरह से पाकिस्तान को छत्रछाया देगा।

 ऐसे में, सवाल यही है कि भारत-अमेरिका दोस्ती से बेशक एक मायने में अमेरिका का हित पूरा हो, मगर हम किस हद तक चीन व रूस के साथ तनाव की स्थिति की ओर बढ़ेंगे।

 दूसरा विकल्प यह हो सकता है कि हम जरूरत के मुताबिक कभी वाशिंगटन, तो कभी मॉस्को के करीब जाएं।

 इसमें ज्यादा स्पष्टता नए साल में ही दिखेगी।

, चौथा रुझान हिंद महासागर क्षेत्र को लेकर रहा।

 यहां आने वाले दिनों में हमारी नौसेना की भूमिका और बढ़ने वाली है।

 इस दिशा में हमने काम करना शुरू कर दिया है।

 बजट का आवंटन तो बढ़ाया ही जा रहा है, अमेरिका के साथ भी हमने समझौते किए हैं।

 वैसे भी, अगर हमें चीन का यहां मुकाबला करना है, तो अपनी ताकत बढ़ानी ही होगी।

 हालांकि, एक उम्मीद मिसाइल प्रौद्योगिकी नियंत्रण व्यवस्था यानी एमटीसीआर में हमारे शामिल होने से भी बंधी है।

 असल में, चीन भी इसका सदस्य बनना चाहता है, लिहाजा अब अगर वह परमाणु आपूर्तिकर्ता समूह (एनएसजी) की हमारी सदस्यता में रुकावटें पैदा करता है, तो हम एमटीसीआर में उसकी सदस्यता के बहाने उस पर दबाव बना सकते हैं।

, इनके अलावा कुछ अन्य घटनाओं ने भी हमारा ध्यान खींचा।

 इनमे से एक है, पाकिस्तान पर की गई ‘सर्जिकल स्ट्राइक’।

 इसने पड़ोसी देश की इस सोच पर वार किया कि वह कुछ भी करता रहेगा और हम चुपचाप देखते रहेंगे।

 हालांकि, सच यह भी है कि हम इसका पूरा फायदा नहीं उठा सके।

 हमने इसके सबूत सार्वजनिक नहीं किए और दुनिया के सामने पाकिस्तान को शर्मिंदा नहीं किया।

 हमारी सेना और रक्षा मंत्रालय के लोगों की सोच शायद यह थी कि अगर पाकिस्तान पर ज्यादा दबाव बनाया जाएगा, तो वह जवाब में और अधिक हमले करेगा।

 हालांकि तब भी तस्वीर बदली नहीं।

 मेरा मानना है कि महज सर्जिकल स्ट्राइक से ऐसे हमले नहीं रुक सकते।

 हमें नए साल में इसे लेकर खास रणनीति बनानी होगी।

, जरूरत जम्मू-कश्मीर को लेकर भी नीति बनाने की है।

 दरअसल, पाकिस्तान के साथ कॉरिडोर बनाने के बहाने चीन उत्तरी कश्मीर में हस्तक्षेप करने में जुट गया है।

 उसने वहां समस्याएं पैदा करनी शुरू भी कर दी है।

 जाहिर है, कश्मीर में अब हमें दो-दो मोर्चों पर जूझना होगा और आने वाले दिनों में वह सबसे ज्यादा सक्रिय ऑपरेशन वाला एरिया साबित होगा।

, नए साल में एक बड़ी चुनौती पाकिस्तान को विश्व भर में बेपरदा करने की होगी।

 दुखद यह है कि मौका हाथ में आने के बावजूद हम ऐसा करने में इस साल विफल रहे।

 सार्क देशों में पाकिस्तान के खिलाफ माहौल बनाने के अलावा हम कुछ नहीं कर सके।

 अमेरिका का साथ तो पाकिस्तान को मिल ही रहा है, अब रूस भी उसकी तरफ जाता हुआ दिख रहा है।

 ब्रिक्स सम्मेलन में ही ‘एंटी टेरेरिज्म’ को लेकर तमाम बातें होने और पाकिस्तान की सरपरस्ती में चल रहे आतंकी गुटों के नाम लिए जाने के बावजूद पाकिस्तान का खुलकर नाम नहीं लिया गया।

 यह हमारी नीतिगत विफलता है।

 दिक्कत हमारी भी है।

 वैसे तो हम पाकिस्तान के खिलाफ खूब आवाज बुलंद करते हैं, मगर उचित मंचों पर उसका नाम लेने से कतराते हैं।

 जब हम खुद ऐसा करेंगे, तो फिर इसकी अपेक्षा दूसरे मुल्कों से भला कैसे कर सकते हैं।

 हां, एक अच्छी बात यह हुई कि अब हमारी सरकार ने सेना को सीमा पार करने की अनुमति दे दी है।

 बेशक ऐसा पहले भी हुआ, पर अब हमने उसे सार्वजनिक तौर पर कबूल करना शुरू किया है, जो एक अच्छी बात है।

, भारत की तरफ दुनिया के तमाम देशों की रुचि बढ़ी है।

 नए साल में इसे बढ़ाने के लिए हमें कई और कदम उठाने होंगे।

 जैसे हम यह सोचकर चुप नहीं बैठ सकते कि पाकिस्तान के खिलाफ अमेरिका कोई कदम उठाएगा।

 समझना होगा कि बड़ी शक्ति अगर हम बनना चाहते हैं, तो अपनी लड़ाई हमें खुद लड़नी होगी।

 इसी तरह, चीन से सिर्फ सीमा पर नहीं, बल्कि तमाम क्षेत्रों में मुकाबला करना होगा।

 हमें एशिया में एक विकल्प पैदा करना चाहिए।

 जब वियतनाम जैसा देश चीन का सामना करने को तैयार है, तो हम क्यों नहीं।

 हमें उससे खुलकर टकराना सीखना होगा।

 चीन-विरोधी देशों की मुखर आवाज बनाना हमारे लिए कई दरवाजे खोल सकता है।

(ये लेखक के अपने विचार हैं), – मारूफ रजा, रक्षा विशेषज्ञ।

सौजन्य – हिन्दुस्तान।

