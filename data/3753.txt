मानव अंगों का बैंक (हिन्दुस्तान)।

मानव अंगों का प्रत्यारोपण आधुनिक चिकित्सा की सबसे क्रांतिकारी सफलताओं में गिना जा सकता है।

 इसने उन लोगों को एक नई उम्मीद दी है, जिनके कुछ अंग किसी वजह से काम करने लायक नहीं रहते या फिर किसी दुर्घटना आदि में बेकार हो जाते हैं।

 इस तरीके ने कई ऐसे लोगों को दुनिया देखने का मौका दिया है, जो दरअसल जन्मांध थे।

 इसी वजह से बहुत से लोगों के खराब हो चुके जिगर बदले जा सके।

 कई लोग, जिनकी किडनी बेकार हो चुकी थी, अब दूसरों द्वारा दान दी गई किडनी के भरोसे भरपूर जिंदगी जी रहे हैं।

 फिर भी यह माना जाता है कि इस तकनीक का जितने बड़े पैमाने पर उपयोग हो सकता था, नहीं हो पा रहा।

 आधुनिक सुविधााओं वाले देश अमेरिका को ही ले लें, तो आज भी वहां लोग अंगों के प्रत्यारोपण का इंतजार कर रहे हैं।

, ज्यादातर मामलों में दिक्कत यही है कि प्रत्यारोपण के लिए स्वस्थ अंग उपलब्ध नहीं हैं।

 अंग लोगों को आसानी से उपलब्ध हो सके, इसके लिए दुनिया भर में कई तरह की मुहिम चलाई गई हैं।

 भारत में ही कई संस्थाएं मरणोपरांत नेत्रदान के संकल्प पत्र भरवाती हैं।

 बहुत से लोग ऐसे हैं, जो अपनी पूरी देह दान कर देते हैं, ताकि उनके अंगों का उपयोग जहां जैसी जरूरत हो, वहां किया जा सके।

 इस मामले में समस्या अंगों की उपलब्धता की उतनी नहीं है, जितनी कि उन्हें समय पर प्रत्यारोपित न कर पाने की है।

 मानव अंग शरीर से अलग होने पर बहुत तेजी से खराब होने लगते हैं, इन्हें तुरंत प्रत्यारोपित करना हर समय संभव नहीं होता।

 अंग की उपलब्धता के स्थान और अंग की जरूरत के स्थान के बीच की दूरी भी इसमें बाधा बनती है।

 शरीर से अलग हुए अंग को चार घंटे तक ही सुरक्षित रखा जा सकता है और इस बीच अगर इसे प्रत्यारोपित न किया जा सका, तो यह खराब होने लगता है।

, वैसे वैज्ञानिकों ने मानव अंगों को बर्फ से भी बहुत नीचे के तापमान पर ठंडा करके लंबे समय तक संरक्षित करने का तरीका जरूर निकाल लिया है।

 लेकिन इसमें दूसरी दिक्कत है।

 अगर अंग को प्रत्यारोपित करना है, तो उसे सामान्य तापमान पर लाना होगा।

 इसके लिए अगर उसे सीधे डीप फ्रीजर से निकालकर बाहर रखा जाए, तो पूरे अंग के सामान्य तापमान पर आने में लंबा समय लग जाता है और इस बीच वह खराब होने लगता है।

 और अगर इसे गरम करके सामान्य तापमान पर लाने की कोशिश की जाए, तो इसके कई ऊतक खराब होने और जलने लग जाते हैं।

 अब वैज्ञानिकों ने इस समस्या का समाधान भी ढूंढ़ निकाला है।

 उन्होंने सिलिका चढ़े हुए ऑयरन ऑक्साइड के ऐसे नैनो कण तैयार किए हैं, जिनका घोल इन अंगों को तुरंत सामान्य तापमान पर ले आता है और उनके ऊतकों को भी कोई नुकसान नहीं होता।

 मिनसोंटा विश्वविद्यालय की इस छोटी सी खोज से भविष्य के लिए प्रत्यारोपण की बहुत सी उम्मीदें जग गई हैं।

, सबसे बड़ी उम्मीद तो यह जगी है कि अब उस अवधारणा पर आगे काम हो सकता है, जिसे ऑरगन बैंक यानी मानव अंगों का बैंक कहा जाता है।

 यानी एक ऐसी जगह, जहां विभिन्न मानव अंग जमा किए जा सकें और जरूरत पड़ने पर उन्हें प्रत्यारोपित किया जा सके।

 वैज्ञानिक मानते हैं कि इस तरीके से पूरी मानव देह ही लंबे समय तक संरक्षित की जा सकती है।

 अभी तक जो लोग देहदान करते हैं, उनके कुछ ही अंगों का प्रत्यारोपण के लिए इस्तेमाल हो पाता है।

 इसके बाद से उनके काफी सारे अंगों का इस्तेमाल हो सकेगा।

 यह भी माना जा रहा है कि इसके बाद से मानव अंगों की जरूरत को पूरी तरह भले ही न खत्म किया जा सके, लेकिन काफी हद तक कम किया जा सकेगा।

सौजन्य- हिन्दुस्तान।

