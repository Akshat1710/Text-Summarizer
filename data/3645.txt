हर स्तर पर खिलाफत (दैनिक जागरण)।

तृणमूल प्रमुख व मुख्यमंत्री ममता बनर्जी की केंद्र सरकार के खिलाफ नोटबंदी पर लड़ाई चरम पर पहुंच चुकी है।

 ममता केंद्र सरकार के साथ दिन-प्रतिदिन खाई चौड़ी करती जा रही हैं जिसे भर पाना फिलहाल मुश्किल लग रहा है।

 नोटबंदी को लेकर जुड़ी हुई जंग, विमान और सेना तैनाती तक पहुंची।

 अब उसमें जीएसटी और केंद्र सरकार द्वारा मांगी जा रही जानकारी तक पहुंच चुकी है।

 ममता ने अपने वेस्ट बंगाल सिविल सर्विस (डब्ल्यूबीसीएस) अफसरों को सख्त हिदायत दे दी हैं कि वे राज्य सरकार को सूचित किए बिना केंद्र सरकार को बंगाल से संबंधित किसी भी तथ्य की जानकारी न दें और कोई भी विवरण न भेजे।

 यहां अब सवाल यह उठ रहा है कि संघीय ढांचे में क्या एक राज्य सरकार केंद्र के सहयोग के बिना स्वस्थ्य रूप से विकास कार्यों कर कर सकती है।

 क्या यह संघीय ढांचा की अवधारणा के विरुद्ध नहीं होगा।

 भारतीय संविधान में केंद्र व राज्य सरकारों के बीच आपसी तालमेल व सहयोग की बातें लिखी हुई हैं।

 क्योंकि, केंद्र व राज्य दोनों ही एक दूसरे के पूरक होते हैं।

 यह दोनों सरकारें यदि आपसी तालमेल से कार्य नहीं करेंगी तो लोगों के विकास के लिए कार्य कैसे संभव हो सकेगा।

 वैसे भी बंगाल की आर्थिक स्थिति दयनीय है।

 ऋण पर सरकार चल रही है।

 राज्य में उद्योग-धंधे की हालत भी बेहतर नहीं है।

 ऐसे में केंद्र के सहयोग के बिना राज्य सरकार कैसे कार्य करेगी।

 यह यक्ष प्रश्न है।

 राजनीति अपनी जगह पर है और सरकार का संचालन अपने स्थान पर।

 यह बात मुख्यमंत्री ममता बनर्जी को सोचना चाहिए।

 मुख्यमंत्री ने सोमवार को डब्ल्यूबीसीएस (एग्जीक्यूटिव) आफिसर्स एसोसिएशन की वार्षिक आम सभा में अफसरों को संबोधित करते हुए साफ लहजे में कहा-‘आप राज्य सरकार के कर्मचारी हैं।

 आप राज्य सरकार को देखेंगे और राज्य सरकार आपको देखेगी।

 केंद्र सरकार की तरफ से विभिन्न निर्देश आते हैं।

 राज्य से संबंधित विभिन्न तथ्यों की जानकारी मांगी जाती है।

 आप राज्य सरकार को सूचित किये बिना ऐसी कोई भी जानकारी साझा न करें।

 राज्य सरकार जो कहेगी, वही करें।

 जो न कहे, उन चीजों को न करें।

Ó ममता अब इस बात को सुनिश्चित करना चाहती हैं कि केंद्र से राज्य प्रशासन की किसी भी तरह की बातचीत होने पर उन्हें उनकी पूरी जानकारी हो और उनकी मंजूरी के बिना कुछ न किया जाए इसलिए उन्होंने केंद्र के साथ समन्वय बनाकर काम करने वाले अपने डब्ल्यूबीसीएस अफसरों को सतर्क कर दिया है।

 उन्होंने इस मौके पर डब्ल्यूबीसीएस अफसरों के लिए 1,200 रुपये एवं आइएएस अफसरों के लिए 1,300 रुपये के विशेष भत्ते की घोषणा की।

 बंगाल की जो आज आर्थिक स्थिति है उसकी एक वजह यह भी रही है कि 34 वर्षों के वामपंथी शासन में केंद्र सरकार के साथ संबंध नहीं रखना भी है।

 ममता एक बार फिर वही गलती दोहरा रही हैं।

 स्थानीय संपादकीय : पश्चिम बंगाल , सौजन्य – दैनिक जागरण, 07-12-2016।

