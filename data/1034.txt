प्रधानमंत्री का संदेश (दैनिक जागरण)।

पांच राज्यों के चुनाव नतीजों के बाद प्रधानमंत्री नरेंद्र मोदी ने भाजपा कार्यालय पहुंचकर अपने कार्यकर्ताओं और नेताओं के साथ देश की जनता को जो संदेश दिया उसमें उन्होंने कुल मिलाकर अपनी पुरानी प्रतिबद्धताएं ही दोहराईं, लेकिन उनकी ओर से यह रेखांकित किया जाना महत्वपूर्ण है कि जीत के इस उल्लास में सेवा का भाव सामने रहना चाहिए।

 पार्टी कार्यकर्ताओं और नेताओं को यह संदेश देना इसलिए आवश्यक था ताकि उन्हें यह अच्छी तरह स्मरण रहे कि जीत वाले राज्यों में जिम्मेदारी बढ़ी है।

 उत्तर प्रदेश की जीत कितनी अधिक प्रभावशाली है, इसकी झलक उस दृश्य से मिली जब प्रधानमंत्री भाजपा कार्यालय पहुंचे।

 वहां जोश और उमंग का वैसा ही दृश्य उपस्थित था जैसा 2014 के लोकसभा चुनाव के बाद दिखाई दे रहा था।

 इस मौके पर प्रधानमंत्री ने शासन के संदर्भ में यह दोहराया कि सरकार भले ही बहुमत से बनती हो, लेकिन वह सर्वमत से चलती है।

 वस्तुत: यह वह संदेश है जो सभी राजनीतिक दलों पर समान रूप से लागू होता है।

 प्रधानमंत्री ने सभी को यह भी आश्वासन दिया कि सरकार सबकी सरकार होगी-भले ही कुछ लोगों ने भाजपा को वोट दिया हो अथवा न दिया हो।

 इसी अवसर पर उन्होंने गरीबों को कुछ करने का अवसर उपलब्ध कराने की जो आवश्यकता जताई उसकी पूर्ति के लिए केंद्र सरकार को ही प्रयास करने होंगे।

नि:संदेह पिछले ढाई साल में केंद्र सरकार ने विकास के साथ जनकल्याण की तमाम योजनाएं शुरू की हैं और उनमें से कुछ अमल के स्तर पर प्रभावी भी सिद्ध हुई हैं, लेकिन अपेक्षित संख्या में रोजगार के अवसर उपलब्ध कराना अभी भी एक बड़ी चुनौती बनी हुई है।

 आम जनता को जितनी चाह विकास की है उतनी ही रोजगार के अवसरों की भी।

 रोजगार के अपेक्षित अवसर कैसे यथाशीघ्र उत्पन्न हों, इसके लिए हर स्तर पर बहुत कुछ किए जाने की गुंजाइश अभी भी बनी हुई है।

 औद्योगिक-व्यापारिक गतिविधियों को गति प्रदान करने के लिए एक ओर जहां यह आवश्यक है कि अनुकूल माहौल का सृजन हो वहीं दूसरी ओर यह भी कि न केवल निवेश के अवसर बढ़ें, बल्कि निवेश भी बढ़े।

 निर्धन-वंचित तबकों को कुछ करने का अवसर तभी आसानी से उपलब्ध कराया जा सकता है जब उद्योग-व्यापार जगत के लिए भी अवसर और अधिक उपलब्ध हों।

 इस मामले में राज्य सरकारों की अपनी एक भूमिका है, लेकिन उन्हें दिशा दिखाने और प्रेरित करने का काम केंद्र सरकार को ही करना होगा।

 अब जब मोदी सरकार के कार्यकाल के तीन वर्ष पूरे होने वाले हैं तब फिर यह जरूरी हो जाता है कि इस कार्य को सर्वोच्च प्राथमिकता दी जाए।

 दरअसल यही वह उपाय है जिसके जरिये आम जनता की अपेक्षाओं को पूरा किया जा सकता है।

 मोदी ने भाजपा कार्यकर्ताओं को संबोधित करते हुए नए भारत के निर्माण की जो बात की उसकी कोई स्पष्ट रूपरेखा सामने लाना जरूरी है।

 यह रूपरेखा ऐसी हो जिस पर केंद्र सरकार के साथ-साथ सभी राज्य सरकारें अमल करने के लिए तैयार हों, क्योंकि तभी वह मार्ग मिलेगा जिस पर चलकर नए भारत का निर्माण किया जाना संभव है।

 बेहतर होगा कि उत्तर प्रदेश-उत्तराखंड में जीत से केंद्र सरकार को जो अतिरिक्त राजनीतिक बल मिला है उसका उपयोग उन कार्यों को पूरा करने में किया जाए जो या तो लंबित हैं अथवा सही गति से आगे नहीं बढ़ पा रहे हैं।

 मुख्य संपादकीय ।

सौजन्य- दैनिक जागरण।

