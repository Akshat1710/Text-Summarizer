एक और हादसा (हिन्दुस्तान)।

कानपुर के करीब पुखरायां स्टेशन पर इंदौर-पटना एक्सप्रेस की दुर्घटना न सिर्फ हाल के वर्षों की सबसे बड़ी रेल दुर्घटना है, बल्कि यह भारतीय रेलवे की सुरक्षा-तैयारियों के तमाम दावों की कलई भी खोलती है।

 इस हादसे में मारे गए लोगों का अंतिम आंकड़ा क्या होगा, अभी हम यह नहीं कह सकते, मगर यह जरूर कह सकते हैं कि हादसे के बाद मुआवजों की घोषणा करने में जितनी तत्परता हमारी सरकारें दिखाती हैं, अगर उसकी आधी मुस्तैदी भी वे रेल-तंत्र को दुरुस्त करने में बरततीं, तो यकीनन हजारों जिंदगियां हर साल बचाई जा सकती थीं।

, इंदौर-पटना एक्सप्रेस की यह दुर्घटना इसलिए भी कचोटती है कि भारतीय रेलवे ने सुरक्षा इंतजामों को अपनी प्राथमिकता सूची में अब सबसे ऊपर रखा है।

 रेल मंत्री सुरेश प्रभु ने अपने रेल बजट भाषण में जब इसकी घोषणा की थी, तब पूरे देश ने धैर्य के साथ उन्हें सराहा था।

 धैर्य इसलिए कि देश के काफी बड़े इलाके अब भी रेल-नेटवर्क के दायरे से बाहर हैं, और लोगों को दशकों से लोक-लुभावन रेल बजट की आदत-सी पड़ चुकी थी, मगर सुरक्षित यात्रा व समय की पाबंद रेल की चाहत ने उन्हें सब्र रखने को प्रेरित किया है।

, जैसा कि अमूमन होता आया है, रेल मंत्री ने रेलवे सुरक्षा कमिश्नर को इस हादसे के कारणों की जांच के आदेश दिए हैं।

 इसलिए रेल-डिब्बों के पटरी से उतरने की मूल वजह क्या थी, यह जानने के लिए हमें जांच-रिपोर्ट के आने तक इंतजार करना पड़ेगा।

 अलबत्ता, रेल विशेषज्ञों की एक आशंका यह कहती है कि चूंकि नवंबर-दिसंबर के महीने में दिन और रात के तापमान में काफी अंतर होता है, ऐसे में रात के समय कम तापमान की वजह से पुरानी रेल पटरियों में दरारें आ जाती हैं, जो दुर्घटना की वजह बनती हैं।

 हालांकि, इसके लिए सर्दियों के शुरू होने से पहले ही रेल महकमा अपनी तैयारी करता आया है।

 विशेष रात्रि-पेट्रोलिंग की व्यवस्था है, ताकि ट्रैक में आई किसी भी गड़बड़ी का पता चल जाए और दुर्घटना टाली जा सके।

 अब यह जांच के बाद ही पता चलेगा कि दुर्घटना वाले रेलमार्ग पर पेट्रोलिंग शुरू हुई भी थी या नहीं, लेकिन यह साफ है कि तंत्र में कहीं कोई कमी जरूर है, क्योंकि इसी शनिवार तड़के बठिंडा-जोधपुर पैसेंजर ट्रेन के भी चार डिब्बे राजस्थान के श्रीगंगानगर जिले में पटरी से उतर गए थे।

 सुखद बात यह है कि उस दुर्घटना में कुछ यात्रियों को मामूली चोटें आईं और प्राथमिक उपचार के बाद उन्हें उनके गंतव्य तक पहुंचा दिया गया।

, हम इस बात पर जरूर गर्व कर सकते हैं कि हमारा रेल-नेटवर्क दुनिया का चौथा सबसे बड़ा नेटवर्क है, और तकरीबन दो करोड़ लोग रोजाना इसके सहारे अपनी मंजिल तय करते हैं।

 यकीनन इसके पीछे हजारों रेलकर्मियों का ईमानदार श्रम है, मगर हमारे रेल-तंत्र का स्याह पहलू भी कुछ कम नहीं है।

 यह मानव रहित रेल फाटकों से लेकर आपराधिक लापरवाही भरी दुर्घटनाओं तक पसरा हुआ है।

, रेलयात्री टिकट खरीदकर सफर करते हैं, वे सरकार को सेवा कर चुकाते हैं, तो उन्हें सुरक्षित, गुणवत्ता युक्त सेवा भी मिलनी चाहिए।

 उन्हें इस बात से कोई फर्क नहीं पड़ता कि रेल बजट अलग से आए या वह आम बजट का हिस्सा बने।

 मुसाफिरों को जान की सलामती के साथ वक्त पर मंजिल तक पहुंचाने वाली रेल चाहिए।

 प्रधानमंत्री नरेंद्र मोदी ने अभी दो दिन पहले रेलवे के ही एक कार्यक्रम में यह कहा है कि यह युग ‘गति’ और ‘प्रगति’ का है।

 निस्संदेह, हमें दोनों चाहिए।

 मगर रेलों की रफ्तार बढ़ाने से पहले उनमें तकनीकी सुधार की प्रगति को गति देने की दरकार है।

 सिर्फ सोशल मीडिया के जरिये छवि बदलने की कवायद न हो, भारतीय रेल की वास्तविक सूरत बदलनी चाहिए।

, सौजन्य – हिन्दुस्तान, 21-11-2016।

