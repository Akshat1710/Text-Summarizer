कहाँ ले जाएगी यह गिरावट।

 (राष्ट्रीय सहारा)।

चौराहे का सिपाही सीटी पर सीटी मारे जा रहा है, पर कोई सुन नहीं रहा।

 बत्ती लाल से हरी और हरी से लाल हो रही है, मगर किसी को दिखाई नहीं दे रही।

 पीं-पूं-पों की ध्वनियां उतार-चढ़ाव के साथ समवेत गूंज रही हैं।

 कानों के पर्दे दबाव महसूस कर रहे हैं, आंखों में जलन भर रही है।

 प्रतिद्वंद्विता चल रही है कि कौन किसे पछाड़कर आगे बढ़ जाए और कौन आगे बढ़कर किसका रास्ता रोक दे।

 जिसके पास ट्रक है, उसने ट्रक अड़ा दिया है, जिसके कब्जे में बस है, उसने बस जमा दी है, जिसके पास कार है, उसने कार अड़ा दी है, और जिसके पास बाइक-रिक्शा या साइकिल है, उसने हर खाली कोना भर दिया है।

 सबने सबको चुनौती दे रखी है कि तू यहां से निकलकर तो दिखा।

 जिसे उत्तर जाना है, वह उत्तर नहीं जा पा रहा, जिसे दक्षिण जाना है वह दक्षिण नहीं जा पा रहा, जिसे आगे जाना है वह आगे नहीं जा पा रहा, जिसे पीछे मुड़ना है, वह पीछे नहीं मुड़ पा रहा।

 न कोई इंच बढ़ पा रहा है, न दूसरे को बढ़ने दे रहा है।

 सारा दिशाबोध खत्म, नियमबोध खत्म, अनुशासनबोध खत्म, दायित्वबोध खत्म।

 सब सबका रास्ता रोके खड़े हैं।

, वातावरण एमदम दमघोटू हो रहा है।

 न कोई ठीक से सांस ले पा रहा है, और न दूसरे को सांस लेने दे रहा है।

 सबके पहिए आगे बढ़ने को बेचैन हैं, मगर सबके पहिए जाम हैं।

 सब एक-दूसरे को गरिया रहे हैं कि इसने सिग्नल तोड़ा है, उसने गलत दिशा में चक्के जमा दिये हैं, उसने रास्ता रोक दिया है, उसने चौराहा जाम कर दिया है।

 कोई किसी को रास्ता नहीं दे रहा है, कोई अपनी गलती का अहसास नहीं कर रहा है।

 फंसे हुए लोगों के सब्र का बांध टूट रहा है पर जाम नहीं टूट रहा।

समझदारी जाम, सहिष्णुता जाम, संवाद जाम, संसद जाम।

 जहां से सत्ता पक्ष रास्ता चाहता है, वहां विपक्ष ने बुलडोजर खड़ा कर दिया है, और जहां से विपक्ष रास्ता मांग रहा है वहां सत्ता पक्ष ने रोडरोलर अड़ा दिया है।

 राज्य ने केंद्र के रास्ते में तम्बू गाड़ रखा है, और केंद्र ने राज्य के रास्ते में अपना खूंटा।

 राज्य अगर कुछ नहीं कर पा रहा तो वह हर जिम्मेदारी से पल्ला झाड़कर खौखियाता है-हम क्या करें, हम तो करना चाहते हैं, केंद्र नहीं करने दे रहा, केंद्र अड़ंगे लगा रहा है।

, राज्य में लूट, हिंसा, हत्या, बलात्कार, दंगा होता है, तो कहते हैं कि ये सब केंद्र करवाता है, केंद्र के नेता करवाते हैं।

 उधर, केंद्र डुगडुगी बजाता है कि राज्य असफल हो रहा है, राज्य को संभाल नहीं पा रहा है, राज्य की मशीनरी उसके अपने कुकर्मो के चलते जाम हो गई है मगर दोष केंद्र पर मढ़ा जा रहा है।

 राज्य अपने सारे झूठ-फरेब केंद्र की तरफ फेंक देता है, और केंद्र कहता है कि राज्य निठल्ला, नाकारा, निकम्मा, बकवासिया है।

 जितने मुंह उतने बेहूदे बोल।

 जितने दल उतना ही गहरा दलदल और जितना गहरा दलदल उतनी ही बेलगाम, बेलिहाज जुबानें।

 तू हमारी नहीं सुनेगा हम तेरी नहीं सुनेंगे, तू हमें रास्ता नहीं देगा हम तुझे रास्ता नहीं देंगे।

 तू चाहे जो बिल-विधेयक ला हम पास नहीं होने देंगे।

 तू चाहे जो सलाह-सफाई दे, हमें विरोध करना है हम सिर्फ विरोध करेंगे।

 हम हर मुद्दाविहीन घटना, कांड, विषय को बड़ा मुद्दा बना देंगे और जो बड़ा मुद्दा होगा उस पर बहस होने ही नहीं देंगे।

 फिर चाहे वह जीएसटी हो या जीएसटी का बाप।

 तू जिसे काला कहेगा हम उसे सफेद कहेंगे और तू जिसे सफेद बताएगा हम उस पर कालिख पोत देंगे।

दिल्ली प्रदूषित है, दिल्ली जाम है।

 दिल्ली के कज्जू, बज्जू, कन्गू कसम खाए बैठे हैं कि वे सिर्फ एक-दूसरे की धोती खींचेंगे, एक-दूसरे को नंगा करेंगे और जिसके पास जितनी गंद है, वह एक-दूसरे पर उड़ेल देंगे।

 अगर सुनेंगे तो सिर्फ अपनी सुनेंगे किसी और की नहीं।

 करेंगे तो सिर्फ वह करेंगे जो हम करना चाहेंगे।

 किसी और की क्या मजाल जो हमसे कुछ करा ले।

, दिल्ली में झुग्गियां टूटीं तो सब मुंह में बारूद भरकर एक-दूसरे पर थूकने लगे।

 कज्जू किचकिचाया कि दोषी बज्जू है, कंगू है।

 बज्जू चिल्लाया कि दोष कज्जू का है, कंगू का है।

 कंगू ने दहाड़ लगाई कि अपराधी कज्जू है, बज्जू है।

 जनता नाम की पोपली बुढ़िया पूछना चाहती है कि झुग्गियां अवैध थीं, तो अवैध तरीके से बसने ही क्यों दी गई।

 बसी हुई झुग्गियों को तोड़ा ही जाना था, तो रहवासियों के लिए दूसरी छत का इंतजाम क्यों नहीं किया गया।

 अगर इंतजाम नहीं हो सकता था, तो झुग्गी ध्वंस के लिए चिल्ला सर्दी का ही वक्त क्यों चुना गया कि उजड़े हुए लोग कज्जू, बज्जू, कंगू की बदनीयती से भी मरें और ठिठुराते मौसम की मार से भी।

 एक-दूसरे पर लगाने के लिए आरोप-आक्षेप सबके पास हैं, सबके गोदाम इनसे भरे हुए हैं।

 समाधान किसी के भी पास नहीं, सबकी झोलियां खाली हैं।

एक भ्रष्ट अफसर को पकड़ने के लिए पिंजरे से तोता क्या निकला कि कोहराम मच गया।

, दिल्ली दरबार अपनी गंदी, भद्दी और अश्लील जुबान से विरोधियों पर पिल पड़ा।

 दिल्ली का नवाब तिलमिला उठा।

 यह भ्रष्ट अधिकारी पर नहीं सीधे-सीधे उसकी जागीर पर हमला है।

 छापा भ्रष्ट अधिकारी पर नहीं उसके पावन-धवल दफ्तर पर मारा गया है।

 नवाब ने देश के सुल्तान पर हल्ला बोल दिया-सुल्तान कायर है, सुल्तान ‘‘साइकोपैथ’ है यानी असंतुलित दिमाग वाला हिंसोन्मादी।

 सुल्तान के इशारे पर ही तोता चोंच मार रहा है।

 सुल्तान के सिपहसलार सफाई देते रहे कि तोते की चुटीली चोंच भ्रष्ट अफसर पर पड़ी है नवाब के सर पर नहीं।

 भ्रष्टाचार विरोध की ठेकेदारी करने वाला नवाब भ्रष्टाचारियों के बचाव में उतर आया है, उसे ऐसा नहीं करना चाहिए।

 मगर न नवाब ने कोई बात सुनी, न नवाब के चंपुओं ने।

 ये चंपू जिस किसी भी चहचहाते चैनल पर पहुंचे, इन्होंने न किसी वरिष्ठ का लिहाज किया न किसी कनिष्ठ का।

 हर भाषायी मर्यादा की धज्जियां उड़ा दीं।

 शिष्टता और शालीनता के कपड़े खींच लिए।

हर कोई जानता है कि इस देश की चुनावी राजनीति आपाद भ्रष्ट है।

 फिर चाहे वह जिसके नेतृत्व में चल रही हो और चाहे जो सत्ता में हो, लेकिन इस राजनीति से लड़ने की यह कैसी बेहूदी रणनीति थी।

 स्वच्छ राजनीति की पहली शर्त होती है शिष्टता और भाषायी मर्यादा।

 जो लोग देश की राजनीति का इतिहास बदलने निकले थे, उन्होंने इस मर्यादा के साथ सामूहिक बलात्कार करके राजनीतिक गिरावट का नया इतिहास रच दिया।

दिल्ली बुरी तरह प्रदूषित है, देश की राजधानी भयावह तौर पर जाम है।

 देश चिंतित है कि राजनीतिक दिमाग प्रदूषण से कब मुक्त होंगे।

 राजधानी ने जो रास्ते जाम कर रखे हैं, वे कब खुलेंगे।

 देश के लोगों को कब साफ-सुथरा वातावरण मिलेगा।

 कब कज्जू, बज्जू, कंगू अपनी-अपनी अहमन्यताओं को छोड़ेंगे और कब वे देश की समस्याओं पर गंभीरता से विचार-विमर्श करेंगे।

,  , सौजन्य :-राष्ट्रीय सहारा ,विभांशु दिव्याल।

