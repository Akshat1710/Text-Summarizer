न्यायिक हस्तक्षेप से बदलती तस्वीर (अमर उजाला)।

एक स्वतंत्र एवं प्रगतिशील न्यायपालिका की मार्गदर्शक उपस्थिति में ही लोकतंत्र विकसित होता है।

 न्यायपालिका कानून की व्याख्या करती है, विधियों को स्पष्ट करती है और मौजूदा मामले के संदर्भ में उसके अर्थ बताती है।

 जब विभिन्न कानूनों के अर्थ एक-दूसरे से टकराते हैं, तो न्यायपालिका देश के संविधान और बुनियादी कानूनों के ढांचे को अक्षुण्ण बनाए रखती है।

, सुप्रीम कोर्ट ने एक प्रगतिशील भारत को आकार देने में मदद की है।

 भारत का संविधान विशेष रूप से प्रेस की स्वतंत्रता को मौलिक अधिकार होने की गारंटी नहीं देता है।

 हालांकि सुप्रीम कोर्ट ने इसे अभिव्यक्ति की स्वतंत्रता के अधिकार में निहित बताया है।

 इसी तरह विदेश यात्रा और निजता के अधिकार को संविधान के अनुच्छेद 21 में वर्णित निजी स्वतंत्रता के अधिकार में निहित बताया गया है।

 हाल ही में इसने सूचना प्रौद्योगिकी अधिनियम के कठोर प्रावधान 66 ए को असांविधानिक (श्रेया सिंहल बनाम भारत संघ, 2015) बताया है, जिसका व्यापक तौर पर दुरुपयोग किसी व्यक्ति को ऑनलाइन टिप्पणी करने पर गिरफ्तार करने के लिए किया जाता था।

, शीर्ष अदालत निरंतर देश को उसकी सामंतवादी विरासत से दूर करने में मदद कर रही है, खासकर महिलाओं एवं बच्चों के संबंध में।

 शीला बार्से बनाम महाराष्ट्र राज्य मामले में अदालत ने जेलों में महिलाओं के खिलाफ हिंसा पर ऐतिहासिक फैसला दिया, जिसके चलते महिला आरोपियों के लिए अलग लॉकअप का मार्ग प्रशस्त हुआ।

 इसी तरह एमसी मेहता बनाम तमिलनाडु राज्य मामले में अदालत ने सभी राज्यों को जबरन मजदूरी करने वाले बाल श्रमिकों, खासकर शिवकासी की पटाखा फैक्टरियों में काम करने वाले बच्चों की पहचान करने का निर्देश दिया और उन बच्चों के लिए पुनर्वास योजना तैयार करने के लिए कहा।

 एबीसी बनाम राष्ट्रीय राजधानी क्षेत्र, दिल्ली राज्य के मामले में अदालत ने फैसला दिया कि एक अविवाहित मां बच्चे के पिता को कोई नोटिस दिए बिना और उसकी पहचान का खुलासा किए बिना बच्चे की पूर्ण अभिभावक बनने और उसका जन्म प्रमाणपत्र लेने के लिए आवेदन कर सकती है।

 महिलाओं के खिलाफ बढ़ते अपराध को देखते हुए मध्य प्रदेश राज्य बनाम मदनलाल मामले में सुप्रीम कोर्ट ने बेहद सख्त फैसला सुनाते हुए कहा कि बलात्कार या बलात्कार की कोशिश के मामले में समझौते या निपटारे का सवाल ही नहीं उठता।

 इस तरह का सामंतवादी रवैया दर्शाता है कि महिलाओं की गरिमा के प्रति संवेदनशीलता का अभाव है।

, यही नहीं, अदालत ने संस्थागत भ्रष्टाचार और गबन के खिलाफ भी अपने फैसलों के जरिये एक रक्षात्मक दीवार खड़ी की है।

 फरवरी, 2012 में अदालत ने दो ऐतिहासिक फैसले दिए, जिसमें एक में सीवीसी के आदेश को मजबूती दी, तो दूसरे में कहा कि एक निश्चित समय-सीमा के भीतर किसी भी नागरिक को भ्रष्टाचार के आरोपी अधिकारी के खिलाफ मुकदमा चलाने का अधिकार है।

 2 जी स्पेक्ट्रम घोटाले और कोल ब्लॉकों आवंटन से संबंधित घोटाले में सुप्रीम कोर्ट के फैसले को इस संदर्भ में देखा जा सकता है।

 अदालत ने 214 कोल ब्लॉक के आवंटन को अवैध और मनमाना करार दिया था।

, वर्ष 2013 में सुप्रीम कोर्ट ने नोवार्टिस एजी की कैंसर की दवा ग्लिवेक के संबंध में पेटेंट याचिका को खारिज करके देश के 28 लाख से ज्यादा कैंसर रोगियों को राहत दी और सस्ते जीवन रक्षक दवाओं का मार्ग प्रशस्त किया।

 इसी तरह शीर्ष अदालत ने मतदाताओं के नकारात्मक वोट के महत्व को भी समझा और मतदाताओं को मतदान के समय नन ऑफ द एबव (नोटा) का विकल्प दिया।

 कोर्ट ने कहा कि किसी उम्मीदवार को खारिज करना अभिव्यक्ति की स्वतंत्रता के तहत मतदाताओं का मौलिक अधिकार है।

इसके अलावा कोर्ट ने एक निष्पक्ष और सतत समाज निर्माण की दिशा में केंद्र सरकार को निर्देश दिया कि वह थर्ड जेंडर के लिए एक श्रेणी का निर्माण करे और उसे अन्य पिछड़ा वर्ग (ओबीसी) का दर्जा प्रदान करे।

 शीर्ष अदालत ने संविधान के अनुच्छेद 21 के तहत स्वस्थ वातावरण को नागरिकों का मौलिक अधिकार बताकर पर्यावरणीय मुद्दों को सांविधानिक आधार दिया है।

 अदालत ने मुखरता से नागरिकों के इन अधिकारों की रक्षा करते हुए केंद्र एवं राज्य सरकारों को नोटिस एवं निर्देश जारी किए हैं।

 एमसी मेहता बनाम भारत संघ मामले में इसने दिल्ली की घनी आबादी वाले क्षेत्रों से खतरनाक उद्योगों को स्थानांतरित करने और सीएनजी बसों की शुरुआत करने संबंधी फैसले दिए।

 सुप्रीम कोर्ट के एक आदेश ने दिल्ली के रिज को सुरक्षित वन क्षेत्र घोषित करके उसकी रक्षा करने में मदद की, जबकि इसी तरह के प्रयास से महत्वपूर्ण टाइगर रिजर्व क्षेत्रों में पर्यटन को प्रतिबंधित किया गया है।

, सुप्रीम कोर्ट लगातार निष्पक्ष प्रक्रिया और न्याय की मांग करने वाले लोगों की आकांक्षा पूरी करने के लिए नए उपकरणों का इस्तेमाल करता रहा है।

 वकील कपिला हिंगोरानी के प्रयास से वर्ष 1979 में सुप्रीम कोर्ट का ध्यान अखबारों की उन रिपोर्टों पर गया, जिसमें बिहार के विचाराधीन कैदियों की दुर्दशा का उल्लेख किया गया था।

 उनमें से कई तो इतने वर्षों से जेलों में बंद थे, जितना कि अपराध सिद्ध होने पर उन्हें सजा भी नहीं होती।

 ऐसे मामलों ने जनहित याचिका का मार्ग प्रशस्त किया, जिसने कानूनी सहायता आंदोलन के एक रणनीतिक औजार (जस्टिस पी एन भगवती, 1982) के रूप में वंचित एवं हाशिये के लोगों को सुप्रीम कोर्ट तक पहुंचने में सक्षम बनाया।

, न्यायिक समीक्षा से सशक्त सर्वोच्च न्यायालय संविधान का उल्लंघन करने वाले केंद्रीय एवं राज्य विधायिकाओं के कामकाज पर अंकुश लगाने की शक्ति रखता है।

 सुप्रीम कोर्ट ने ऐतिहासिक रूप से विधायी बहुमत के शासन से देश को बहुमत की निरंकुशता में जाने से रोका है।

 अपने प्रगतिशील फैसलों के साथ लोकतंत्र की रक्षा करने वाली न्यायपालिका उदार और सहिष्णु भारत के लिए मानवाधिकार और उम्मीद का प्रतीक बनी हुई है।

,  , सौजन्य: अमर उजाला,09.03.2016,वरुण गांधी, भाजपा सांसद।

