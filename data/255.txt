सेना में न बने छोटी बातों का बतंगड़ (पत्रिका)।

इस बात से इनकार नहीं किया जा सकता कि सेना में जवानों को ही नहीं बल्कि सैन्य अफसरों को भी काफी तनाव व चुनौतीपूर्ण हालातों में काम करना पड़ता है।

 कहीं भी किसी सिस्टम के परफेक्ट होने की उम्मीद नहीं की जा सकती।

 सेना के साथ भी ऐसा ही है।

 ऐसे में जवानों की छोटी-मोटी शिकायतें होना स्वाभाविक है।

 लेकिन इसका मतलब यह कतई नहीं हो सकता कि जवान उचित मंच पर अपनी बात कहने के बजाए शिकायतों को सार्वजनिक कर दें।

फिर समस्याएं और शिकायतें कहां नहीं है।

 रही बात हाल की सोशल मीडिया के जरिए जवानों के खान-पान और उनसे काम लेने की परिस्थितियों के कुछ वीडियो सार्वजनिक होने की, मेरा मानना है कि यह कुछ जवानों की समस्या हो सकती है, सबकी नहीं।

 लेकिन कोई जवान यह कहे कि उसे खाने में पूरा राशन नहीं मिलता और वह भूखे सो जाता है, कम से कम भारतीय सेना में ऐसी बात गले से उतरने वाली नहीं है।

 सेना ही नहीं, बीएसएफ या सीआरपीएफ का एक भी जवान बता दो जो खान-पान पर्याप्त नहीं होने के कारण कमजोर लग रहा हो।

 हां, खाने की क्वालिटी को लेकर कुछ दिक्कत जरूर हो सकती है लेकिन वह सेना की समस्या नहीं बल्कि कुक की लापरवाही कही जानी चाहिए।

रहा सवाल ऐसी बातों को सोशल मीडिया के जरिए बाहर लाने का मेरा मानना है कि कोई भी जवान ऐसा करके सेना का अनुशासन ही तोड़ता है।

 सेना प्रमुख बिपिन रावत ने ऐसा करने पर जवानों को सजा देने की चेतावनी देकर सही किया है।

 जहां तक कि फौज में भर्ती होने का सवाल है, प्रत्येक व्यक्ति अपनी मर्जी से सेना की चुनौतीपूर्ण सेवा को ज्वाइन करता है।

 उसकी कोई मजबूरी नहीं होती।

 हां, कोई सेना के कठोर अनुशासन से खुश नहीं है तो उसके पास छोड़कर जाने का विकल्प है।

 लेकिन सेना में रहकर अनुशासन को तोडऩा कतई मंजूर नहीं किया जाना चाहिए।

 सोशल मीडिया पर जो ताजा वीडियो को लेकर बवाल मचा है उसमें मेरा मानना है कि सभी तरफ से इस मामले में जल्दबाजी की गई।

बीएसएफ के जिस जवान ने खराब खाने को लेकर जो वीडियो सोशल मीडिया पर शेयर किया उस पर बीएसएफ ने तो जवान के आचरण को लेकर ही प्रतिक्रिया दे दी तो हमारे गृहमंत्री व पीएमओ तक ने रिपोर्ट मांग ली।

 होना यह चाहिए था कि बीएसएफ इस बात को स्वीकार करते हुए कहता कि शिकायत मिली है और उसकी जांच की जा रही है।

 वैसे भी सैन्य और अद्र्धसैन्य बलों में शिकायतें रखने का उचित तरीका है।

 संबंधित जवान को अपने सक्षम अधिकारी के सम्मुख अपनी बात रखनी चाहिए थी।

 मेरा यह मानना है कि कोई भी सुरक्षा बल को प्रजातांत्रिक तरीके से नहीं चलाया जा सकता।

 सेना मेें आते ही जवान व अफसर अपने कई मूलभूत अधिकार स्वाभाविक रूप से खो देते हैं।

मसलन न तो उनको हड़ताल करने का हक है और न ही मीडिया के सामने जाने का।

 इतनी बड़ी आर्मी में एकाध कोई शिकायत आ जाए तो समूची फोर्स को बदनाम करना ठीक नहीं है।

 कई बार जवानों की व्यक्तिगत और नितांत घरेलू समस्याएं होती हैं।

 प्रमोशन नहीं होने व छुट्टियां न मिलने की परेशानी भी हो सकती है।

 मैं खुद सेना से जुड़े परिवार से आता हूं।

 मुझे याद है मेरे बड़े भाई के विवाह में मेरे पिताजी को छुट्टी नहीं मिल पाई थी।

 यह ठीक से समझना चाहिए कि सेना में छुट्टियों का भी कोटा होता है।

 सबको एक साथ तो छुट्टी नहीं मिल सकती।

 फौज का अनुशासन तो यही कहता है कि किसी भी जवान को कोई शिकायत है तो उसे अपने कमांडिंग अफसर को बताना चाहिए, इसके बाद भी कार्रवाई नहीं होती तो वह सीधे सेना प्रमुख को चिठ्ठी डाल सकता है।

 वैसे देखा जाए तो सेना में अंदर की बातें बाहर आने पर एक तरह से सेना का मनोबल कमजोर ही होता है।

हमारी सेना आज जैसी भी है, समूचे देश को उस पर गर्व है।

 सेना पर सिर्फ सरकार को ही नहीं समूचे देश को भरोसा है।

 ऐसे में छोटी-छोटी बातों का बतंगड़ बना दिया जाएगा तो फिर किस तरह काम हो सकेगा।

 वैसे भी सुरक्षा बलों का काम किसी समस्या पर नियंत्रण करना है।

 उसका समाधान का काम सरकार का है।

 चाहे वह आतंक की समस्या हो या फिर आंतरिक सुरक्षा की।

 वैसे भी सेना में सहायक का काम स्वैच्छिक तौर पर सौंपा जाता है।

 कोई जबर्दस्ती नहीं लगाया जाता।

 सहायक का यह काम ही होता है कि वह अपने अफसर की मदद करे ताकि उसे बड़ी प्लानिंग करने का मौका मिले।

यदि अफसर खुद राइफल साफ करेंगे व ड्रेस तैयार करेंगे तो उनको इसके लिए सोचने का वक्त कब मिलेगा।

 हाल ही जो घटनाएं सामने आईं है उसकी बड़ी वजह यह है कि सेना में भर्ती होने वाले भी इसी समाज से आते हैं।

 ऐसे में उनकी मानसिक बनावट भी इसी समाज की होती है।

 सेना तो सिर्फ उनको अनुशासन के दायरे में बांधती है।

 सेना किसी का व्यवहार तो नियंत्रित कर सकती है लेकिन चरित्र नहीं बदल सकती।

एक बात और, सेना और सेंट्रल आम्र्ड पुलिस फोर्स की सुविधाओं से तुलना करना कतई उचित नहीं है।

 सेना में जवान कार्य के घंटों को तो छोडि़ए कलैंडर तक नहीं देखते।

 हां, इतना जरूर है कि कोई सुधार की जरूरत है तो वे होने चाहिए लेकिन सेना के काम में किसी को दखल नहीं देना चाहिए।

 सोशल मीडिया पर भी ऐसी बातें सार्वजनिक करने पर अंकुश लगाना ही होगा अन्यथा सेना का मनोबल कमजोर होगा ही।

– राज कादयान से.नि. ले.जनरल।

सौजन्य- पत्रिका।

