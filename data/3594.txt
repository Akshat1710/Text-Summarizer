कर सुधार से बढ़ेगी इकनोमी  (राष्ट्रीय सहारा )।

वैश्विक अर्थव्यवस्था में उथल-पुथल और मांग में गिरावट के बीच संसद के मौजूदा शीतकालीन सत्र में वस्तु एवं सेवा कर विधेयक का पारित होना भारतीय अर्थव्यवस्था के लिए ‘‘रामबाण’ साबित हो सकता है।

 एक अनुमान के मुताबिक जीएसटी के लागू होने के बाद भारतीय अर्थव्यवस्था के आकार में लगभग दो प्रतिशत की वृद्धि होने की संभावना है।

 चालू वित्त वर्ष में अर्थव्यवस्था की विकास दर 7.3 प्रतिशत रहने का अनुमान है।

 अगर सरकार बुनियादी ढांचे पर जोर देना जारी रखती है तो वर्ष 2018-19 यह आंकड़ा नौ प्रतिशत तक पहुंच सकता है।

 जीएटी के लागू होने से केंद्र तथा राज्य के कुल राजस्व में भी भारी इजाफा होगा।

 संसद के शीतकालीन सत्र में जीएसटी विधेयक के पारित होने से सरकार विदेशी निवेशकों को यह संदेश देने में कामयाब होगी कि आर्थिक सुधारों के प्रति उसकी प्रतिबद्धता बनी हुई है और यह उसकी प्राथमिकता में है तथा वह घरेलू स्तर पर आर्थिक चुनौतियों से निपट सकती है।

 हालांकि, संसद के पिछले सत्र में कोई विधायी कामकाज नहीं होने के कारण सदन का काम सुचारु रु प से चलाने का जिम्मा इस बार प्रधानमंत्री नरेंद्र मोदी ने खुद संभाला है।

 इसके लिए वह कांग्रेस अध्यक्ष सोनिया गांधी और पूर्व प्रधानमंत्री मनमोहन सिंह से मिले हैं और विपक्षी नेताओं के साथ मेलजोल बढ़ा रहे हैं।

 जीएसटी लोक सभा में पारित हो चुका है जबकि विपक्ष के विरोध के कारण राज्य सभा में लंबित है।

 खैर, सभी राजनीतिक दलों को यह समझना चाहिए कि जीएसटी को पारित करने का यह सही समय है और देश की आर्थिक स्थिति इसमें देर करने की हालत में नहीं है।

, मोदी सरकार जीएसटी को 1947 के बाद का सबसे बड़ा कर सुधार बता रही है।

 सरकार इसे आगामी एक अप्रैल से लागू करना चाहती है, इसलिए इसी सत्र में इसे पारित कराने की उसकी इच्छा है।

 पर ज्यादातर विपक्षी दलों के तेवर देखकर ऐसा लगता नहीं कि इसकी राह इतनी आसान है।

 संयोग देखिए कि यूपीए सरकार में वित्त मंत्री रहते हुए प्रणब मुखर्जी ने जब जीएसटी को पेश किया था, तब इसके विरोधियों में भाजपा भी थी।

 पर आज कांग्रेस के साथ-साथ कुछ अन्य राजनीतिक दल इसके विरोध में खड़े हैं।

 बहरहाल, जीएसटी को लेकर केन्द्र और राज्य सरकारों के बीच विवाद है।

 किसे कितना मिलेगा, इस पर आम सहमति नहीं बन सकी है।

 कुछ राज्यों को डर है कि जीएसटी लागू होने के बाद उनके राजस्व में कमी आ जाएगी।

 यही वजह है कि जीएसटी लागू होने से राजस्व नुकसान की भरपाई कैसे हो; इस बारे में राज्यों की चिंता और आपत्तियों के कारण यह पिछले करीब चार वर्ष से लटका हुआ है।

 राज्यों को डर था कि जीएसटी के लागू हो जाने के बाद राज्यों को कर निर्धारण के बारे में जो स्वायत्तता मिली हुई है, वह खत्म हो जाएगी।

, अभी राज्य अपनी मर्जी से कई उत्पादों पर बिक्री कर, वैट आदि घटाते-बढ़ाते रहते हैं।

 उन्हें इस पर भी संदेह है कि जीएसटी लागू होने के बाद उनका राजस्व बढ़ेगा।

 खैर, जीएसटी का फायदा यह है कि इससे टैक्स का दायरा बढ़ जाएगा।

 अब तक जो चीजें टैक्स से बची हुई थीं, वह भी इसके दायरे में आ जाएंगी।

 सारे देश में एक जैसी टैक्स दर होने से प्रशासनिक सुविधा तो होगी ही उत्पादकों को भी नई यूनिट खोलने के निर्णय में अब राज्यों की अलग-अलग टैक्स दर को विचार में लेने की जरूरत नहीं होगी।

 अन्य उत्पादक कारकों जैसे कच्चे माल, बुनियादी ढांचा और बाजार के आधार पर निर्णय होंगे।

 अर्थव्यवस्था की सेहत सुधरेगी।

 जीडीपी बढ़ेगा।

 उपभोक्ता के लिए भी जीएसटी से कई फायदे होंगे।

 अब तक कई उत्पादों के दामों में अलग -अलग राज्यों में जो फर्क होता है, वह नहीं होगा।

 वस्तु एवं सेवा कर (जीएसटी) आर्थिक सुधारों के एजेंडे में लंबे समय से महत्त्वपूर्ण मुद्दा रहा है।

 लंबे समय से अटके हुए जीएसटी को जल्द से जल्द लागू करने को लेकर सरकार गंभीर है।

 इसमें और देरी न हो, इसके लिए राज्यों के हितों को प्राथमिकता देने को केंद्र कमोबेश तैयार है।

, अनुमान है कि इसके लागू होने से भारत के सकल घरेलू उत्पाद (जीएसटी) में 1.5 से 2 प्रतिशत तक की बढ़ोतरी होगी।

 इतना ही नहीं, जीएसटी लागू होने के बाद सारे टैक्स हटेंगे।

 कहा यह भी जा रहा है कि ये टैक्स सिस्टम सुधार का सबसे बड़ा कदम है।

 जीएसटी के तहत पूरे देश में एक ही रेट पर टैक्स लगेगा।

 अभी तक हर राज्य अपनी सीमा में अलग-अलग तरीके के टैक्स लेते हैं।

 इससे अनावश्यक रूप से उत्पाद की कीमत बढ़ती है, समय लगता है, राज्य की सरकारी मशीनरी के हाथों व्यापारी को परेशानी उठानी होती है।

 एक राज्य के व्यापारी की दूसरे राज्य में प्रतिस्पर्धात्मक कमी हो जाती है।

 पर अगर पूरे देश में एक ही कर ढांचा होगा तो हर राज्य में अलग-अलग स्तरों पर कर के नाम पर जो बाधाएं खड़ी की जाती हैं, वह खत्म हो जाएंगी।

 व्यापार निर्बाध हो सकेगा।

 जाहिर है कि अधिक व्यापार होगा और जीडीपी बढ़ेगी।

 राजस्व भी बढ़ेगा।

 यह भी संभव है कि राजस्व बढ़ने से सरकार टैक्स की दर कम करने के लिए प्रेरित हो और उत्पाद के दाम भी कम हों, जिसका फायदा उपभोक्ता को मिलेगा।

 पूर्व में जीएसटी की दर 12 से 16 प्रतिशत बताई जा रही थी, लेकिन अब लग रहा है कि कर की दर करीब 27 फीसद तक हो सकती है।

 इसमें राज्यों का जीएसटी करीब 12 फीसद और केंद्र का जीएसटी करीब 15 फीसद हो सकता है।

 इससे टैक्स चोरी कम होगी और टैक्स कलेक्शन बढ़ेगा।

, जीएसटी आने के बाद टैक्स का ढांचा पारदर्शी होगा और असमानता नहीं होगी।

 काफी हद तक टैक्स विवाद कम होंगे।

 इतना ही नहीं, जीएसटी लागू होने से ढेरों टैक्स कानून और रेगुलेटरों का झंझट नहीं होगा।

 साथ ही, सब कुछ ऑनलाइन होगा।

 जीएसटी को पारित करने में राजनीतिक दलों की एकजुटता से घरेलू और विदेशी निवेशकों में सकारात्मक संदेश जाएगा जिसकी अर्थव्यवस्था की बेहतरी के लिए सख्त जरूरत है।

 जीएसटी को पारित करने के लिए सभी राष्ट्रीय एवं क्षेत्रीय राजनीतिक दलों को अपने मतभेद दूर करने चाहिए।

 सरकार को अपनी ओर से इनकी समस्याओं का निराकरण करते हुए बीच का रास्ता निकालना चाहिए।

 फिलहाल, भारतीय अर्थव्यवस्था की स्थिति ज्यादा अच्छी नहीं है।

 औद्योगिक उत्पादन सूचकांक सितम्बर में चार महीने के न्यूनतम स्तर 3.6 प्रतिशत पर आ गया है।

 लगातार दो सालों से मॉनसून के कम होने से ग्रामीण क्षेत्रों में मांग घट रही है।

 इससे कृषि, उद्योग और सेवा क्षेत्र में मांग प्रभावित हो रही है।

 खाद्य पदार्थों की उच्च मुद्रास्फीति से भी सेवा क्षेत्र और औद्योगिक क्षेत्र की मांग घट रही है।

 वास्तव में वस्तु एवं सेवा कर का वह प्रकार है, जो मूल्यवर्धन के प्रत्येक स्तर पर अनिवार्य रूप से लगाया जाता है।

 हर चरण में किसी भी आपूत्तर्िकर्ता को टैक्स क्रेडिट सिस्टम के माध्यम से इसकी भरपाई करने की अनुमति होती है।

 यह ठीक है कि शुरूआती दौर में जीएसटी के लागू होने में अवश्य कुछ असुविधा होगी।

 पर धीरे-धीरे इसके फायदे दिखने से विरोध खत्म हो जाएगा।

,  ।

सौजन्य :- राष्ट्रीय सहारा , 7.12.2015 ,रवि शंकर।

