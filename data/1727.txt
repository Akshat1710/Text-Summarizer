निशाने पर बच्चे (नवभारत टाइम्स)।

शहरों में बच्चे कितनी खतरनाक स्थितियों में रह रहे हैं, इसका अंदाजा दिल्ली और आसपास के इलाकों में उनके यौन शोषण की हालिया घटनाओं से लगाया जा सकता है।

 कोई दूर-दराज के किसी इलाके से दिल्ली आकर वारदात को अंजाम दे और फिर ट्रेन पकड़कर वापस अपने घर निकल जाए, यह कल्पना ही भयावह लगती है।

 देश की राजधानी नहीं हुई, जंगल हो गया जहां बाहर से शिकारी सिर्फ शिकार के मकसद से आते हैं और फिर बिना कोई सुराग अपने पीछे छोड़े गायब भी हो जाते हैं।

 हैरान करने वाली बात यह है कि अभी हाल में पुलिस की गिरफ्त में आया सुनील रस्तोगी नाम का शख्स न केवल सैकड़ों की तादाद में ऐसी घटनाओं को अंजाम दे चुका है बल्कि इस दौरान कई बार कानून के शिकंजे में फंसने के बावजूद हर बार उतनी ही आसानी से निकल भी गया है।

, दिल्ली में ही एक अनाथाश्रम की घटना और भी रोंगटे खड़े कर देने वाली है, जिसमें छह साल के एक बच्चे का यौन उत्पीड़न उसी आश्रम के तीन कर्मचारियों द्वारा किए जाने की बात सामने आई है।

 इस अनाथ बच्चे को छह महीने पहले ही यहां इस उम्मीद से लाया गया था कि उसकी ढंग से परवरिश हो जाएगी।

 बच्चा बेचारा अपने साथ हो रही ज्यादती की शिकायत करता भी तो किससे।

 एक दिन उसे अकेले गुमसुम देखकर पूछताछ की गई तो आश्रम के चेयरमैन की सेक्रटरी को उसने सारी बात बताई।

, इन दोनों घटनाओं में एफआईआर दर्ज हो चुकी है और जांच एजेंसियां अपना काम शुरू कर चुकी हैं, इसलिए सबसे आसान काम हमारे लिए यह है कि जांच के नतीजों का इंतजार किया जाए।

 लेकिन, अगर इन मामलों में अपराधियों को सजा मिल भी जाती है तो इससे हमारी समस्या नहीं सुलझने वाली।

 ऐसी न जाने कितनी घटनाएं हमारे देश में रोज हो रही हैं।

 हम अपराधियों के पकड़े जाने और देर-सबेर उनके मन में पुलिस का खौफ बैठ जाने की उम्मीद कर सकते हैं, लेकिन जहां तक सवाल बच्चों को विकृत मानसिकता वाले लोगों के यौन शोषण से बचाने का है, तो इसमें पुलिस-प्रशासन से कहीं ज्यादा भूमिका सामाजिक सतर्कता और सक्रियता की ही रहने वाली है।

, बच्चों को खतरा सिर्फ सुनील रस्तोगी जैसे अपरिचितों और दुष्ट आश्रम कर्मचारियों से ही नहीं, देवता सरीखे दिखने वाले आस-पड़ोस के दादाजी, नानाजी और अंकल जी से भी होता है।

 जीवन शैली की मजबूरी है कि ज्यादातर शहरी परिवारों में अब मां-बाप दोनों काम पर जाने लगे हैं।

 ऐसे में घर पर, क्रेच में या सड़क पर आता-जाता बच्चा पीडोफाइल्स के लिए सॉफ्ट टारगेट बन जाता है।

 वक्त का तकाजा है कि हम अपने बच्चों को जल्द से जल्द इन खतरों से आगाह कराएं और समाज में भी इस मुद्दे को लेकर एक कम्यूनिटी सेंस डिवेलप करें।

 उनके गुमसुम होने का इंतजार न करें।

 उनके हरेक डर, आशंका और शिकायत को गंभीरता से लें।

, सौजन्य- नवभारत टाइम्स।

