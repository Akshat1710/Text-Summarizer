एनडीटीवी-अर्णव मामले का सच नजरों से न हो जाए ओझल (बिज़नेस स्टैंडर्ड)।

आर्थिक दुश्वारियों से बेहाल और संपादकीय चुनौतियों से जूझ रहे भारतीय समाचार टेलीविजन उद्योग की पिछले हफ्ते की गतिविधियों ने दो सवालों को जन्म दिया है।

 पहला, क्या किसी सरकार को एक समाचार पत्र, समाचार चैनल, समाचार वेबसाइट, ऐप या रेडियो समाचार प्रसारण को प्रतिबंधित करने का अधिकार है।

 दूसरा, अर्णव गोस्वामी को क्या बहुत ज्यादा अहमियत देने की जरूरत है।

पहला सवाल एनडीटीवी समूह के हिंदी समाचार चैनल एनडीटीवी इंडिया पर 24 घंटे का प्रसारण प्रतिबंध लगाने से पैदा हुआ।

 इस चैनल पर आरोप था कि उसने गत जनवरी में पठानकोट एयरबेस पर हुए आतंकी हमले की रिपोर्टिंग के दौरान संवेदनशील रक्षा सूचनाओं को उजागर कर दिया था।

 इसके जवाब में एनडीटीवी ने कहा था कि उसने कोई भी ऐसी सूचना नहीं दी थी जो उस आतंकी घटना की कवरेज कर रहे अन्य चैनलों और समाचार पत्रों की जानकारी से अलग थी।

 चैनल की तरफ से सोमवार को इस पाबंदी आदेश के खिलाफ उच्चतम न्यायालय में अपील की गई।

 उसी दिन इस मीडिया समूह के सह-संस्थापक और कार्यकारी सह-अध्यक्ष प्रणय रॉय ने सूचना एवं प्रसारण मंत्री एम वेंकैया नायडू से मिलकर इस आदेश की समीक्षा करने का अनुरोध किया।

 सरकार भी इसके लिए राजी हो गई और चैनल पर लगी पाबंदी फिलहाल टल गई है।

, लेकिन इस प्रकरण ने एक संदेश तो दे ही दिया है।

 दुनिया के सबसे बड़े लोकतांत्रिक देश में विचार एवं अभिव्यक्ति की स्वतंत्रता का संवैधानिक अधिकार होते हुए भी एक विशाल एवं स्वतंत्र प्रसारक और एक सम्मानित अर्थशास्त्री एवं चुनाव विश्लेषक को पाबंदी पर रोक के लिए सरकार के पास जाकर गिड़गिड़ाना पड़ा।

 सामान्य प्रक्रिया के तहत किसी भी चैनल के खिलाफ आने वाली शिकायत को समाचार प्रसारण मानक अधिकरण (एनबीएसए) के पास भेजा जाता है लेकिन इस मामले में सरकार ने खुद ही जज बनने का फैसला कर लिया।

 यह भी साफ नहीं है कि घटना के 10 महीने बाद इस चैनल पर रोक क्यों लगाने का फैसला लिया गया।

 संपादकों की संस्था एडिटर्स गिल्ड ऑफ इंडिया, एनबीएसए और अन्य मीडिया संगठनों ने सरकार के इस कदम की पुरजोर निंदा करते हुए इसकी तुलना 1975 के आपातकाल से भी की।

 आम तौर पर मीडिया जगत के अंदरूनी मसलों को लेकर निरपेक्षता दिखाने वाले इन संगठनों की यह एकजुटता काफी दुर्लभ है।

 चैनल पर लगी पाबंदी के पक्ष और विपक्ष में सोशल मीडिया पर भी खूब टिप्पणियां आ रही थीं जिससे पता चला कि लोगों के लिए यह मसला काफी अहमियत रखता है।

, हालांकि इसका संबंध इससे नहीं है कि एनडीटीवी ने क्या किया या क्या नहीं किया।

 अगर इस मीडिया समूह की तरफ से न्यायालय में दायर याचिका वापस नहीं ली जाती है तो न्यायालय तो उस पर आगे की सुनवाई करेगा।

 लोकतांत्रिक विश्व में कहीं पर भी सरकारों को मीडिया संगठनों को प्रतिबंधित करने का अधिकार नहीं मिला है।

 केंट यूनिवर्सिटी में सेंटर ऑफ जर्नलिज्म के संचालक टिम लकहस्र्ट कहते हैं, ‘ब्रिटेन में किसी भी मंत्री को इस तरह का अधिकार नहीं दिया गया है।

 सरकार से पूरी तरह स्वतंत्र नियामकीय निकाय ऑफकॉम ही मीडिया संगठनों के प्रसारण का लाइसेंस जारी करता है।

 एनडीटीवी इंडिया को जिस तरह से प्रतिबंधित किया गया, ब्रिटेन में उस तरह का फैसला संसदीय सहमति के बगैर नहीं लिया जा सकता है।

 किसी युद्ध या नागरिक आपातकाल की स्थिति में ही इस तरह की मंजूरी मांगी जाती है।

’, लकहस्र्ट अपने दावे के समर्थन में एक पुराने वाकये का जिक्र करते हैं।

 रूसी क्रांति के नौ साल बाद 1926 में ब्रिटेन में मजदूरों ने देश भर में हड़ताल कर दी थी।

 सरकार इस हड़ताल को देश में साम्यवादी नीतियों के प्रसार का नतीजा मानते हुए घबराहट में आ गई।

 तत्कालीन वित्त मंत्री विंस्टन चर्चिल ने आम करदाताओं के धन से फंडिंग किए जाने वाले बीबीसी के अधिग्रहण का प्रस्ताव रखा ताकि इसे सरकार के प्रोपेगेंडा विस्तार का माध्यम बनाया जा सके।

 लेकिन प्रधानमंत्री स्टैनली बाल्डविन ने इस प्रस्ताव को नामंजूर कर दिया।

 उनका यह तर्क था कि अगर कंजर्वेटिव पार्टी की सरकार ने ऐसा किया तो लेबर पार्टी भी सत्ता में आने पर यही तरीका अपनाएगी।

 बीबीसी का ब्रिटेन की लगभग हरेक सरकार से असहज रिश्ता रहते हुए भी आज की तारीख में भी यह एक स्वायत्त संस्था बनी हुई है।

 इसी बात ने इसे मीडिया जगत में एक मुकाम दिलाया है।

 लकहस्र्ट कहते हैं कि एक स्वतंत्र प्रेस के निर्माण के लिए नेतृत्व को गहरी दूरदृष्टि और मजबूती दिखानी पड़ती है।

 भारत में स्वतंत्र अभिव्यक्ति के लिए इस तरह का दृष्टिकोण दिखाने वाले इकलौते प्रधानमंत्री पंडित जवाहर लाल नेहरू ही थे।

, दूसरा मुद्दा अर्णव गोस्वामी के टाइम्स नाऊ चैनल के प्रधान संपादक पद से अचानक इस्तीफा देने से जुड़ा है।

 उनके इस्तीफे के ऐलान के बाद से ही समाचार पत्र और वेबसाइट लगातार इस बारे में रिपोर्ट प्रकाशित कर रहे हैं जिनमें इस्तीफे की वजह और उनके अगले कदम के बारे में अटकलें लगाई जा रही हैं।

 अंग्रेजी समाचार मीडिया की पहुंच को देखते हुए अर्णव के इस्तीफे पर मच रहा हंगामा अनुपात से ज्यादा लग रहा है।

 ब्रॉडकास्ट ऑडियंस रिसर्च काउंसिल के गत अक्टूबर में जारी आंकड़ों के मुताबिक, अंग्रेजी समाचार चैनलों की तुलना में हिंदी चैनलों की पहुंच 16 गुने से भी अधिक है।

 अक्टूबर के आखिरी हफ्ते में जहां 24.12 करोड़ दर्शकों तक हिंदी समाचार की पहुंच रही, वहीं अंग्रेजी समाचार 1.47 करोड़ दर्शकों ने ही देखा था।

 अगर हिंदी के अग्रणी चैनल आजतक की बात करें तो अकेले इस चैनल को 12.62 करोड़ लोगों ने देखा था जबकि अंग्रेजी के नंबर वन चैनल टाइम्स नाऊ की पहुंच केवल 57 लाख लोगों तक रही।

 इन आंकड़ों को देखकर एक बार फिर मीडिया के भीतर ‘हमारे जैसे लोग’ वाला सिंड्रोम परिलक्षित होता है।

, – वनिता कोहली-खांडेकर, सौजन्य- बिज़नेस स्टैंडर्ड, 12-11-2016।

