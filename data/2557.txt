सिर्फ फास्टट्रैक से नहीं मिलेगा त्वरित न्याय (हिन्दुस्तान)।

गाजियाबाद के भोजपुर फर्जी मुठभेड़ कांड में पूरे 20 साल बाद अदालत का फैसला आया।

 इस कांड में पुलिस ने 20 से 24 साल के चार निर्दोष युवकों की भोजपुर गांव के खेतों में केवल इसलिए हत्या कर दी थी, ताकि पुलिस वालों को आउट ऑफ टर्न प्रमोशन मिल सके।

 जिन परिवारों ने इन नौजवानों को खोया है, उनकी मानसिक वेदना और आक्रोश कल्पना से परे है।

 दिक्कत यह भी है कि पूरे 20 साल न्याय का इंतजार करना पड़ा और इस बीच उन्हें अपनी जमीन और घर तक बेचने पड़े, जबकि इस प्रकार के मामलों में नि:शुल्क न्याय दिलाने की जिम्मेदारी सरकार की होती है।

 इस बीच एक युवक के पिता और दूसरे की मां की मृत्यु हो गई।

 फिर मुकदमे के दौरान सबूतों से छेड़छाड़ तथा मृतकों के परिवारजनों को पैसे के लालच देने और डराने-धमकाने तक की कोशिशें हुईं।

 आरोपी पुलिस की नौकरी में थे और जमानत पर छूटे हुए थे।

 न्याय में देरी का यह कोई अकेला मुकदमा नहीं है।

 अभी कुछ दिनों पहले 2005 में दिल्ली में हुए बम धमाके के मामले में फैसला पूरे 12 साल बाद आया।

 इसमें वे दो नौजवान बरी कर दिए गए, जो 12 साल से जेल में थे।

 उनकी जिंदगी का एक बड़ा और महत्वपूर्ण हिस्सा सालाखों के पीछे ही बर्बाद हो गया।

 ऐसे न जाने कितने उदाहरण दिए जा सकते हैं।

, न्याय मिलने में देरी के कारण ढेर सारे हैं।

 अक्सर यह देरी अभियोजन पक्ष या बचाव पक्ष द्वारा अपना काम ठीक से न करने की वजह से होती है।

 आपराधिक मुकदमों में कई बार राजनीतिक उद्देश्यों जैसे सांप्रदायिक तुष्टिकरण, वोट बैंक समीकरण या किसी महत्वपूर्ण राजनीतिज्ञ की संलिप्तता वगैरह के कारण जांच एजेंसियां अपना काम स्वतंत्रत ढंग से नहीं कर पाती हैं, क्योंकि ये एजेंसियां स्वतंत्र नहीं, खुद सरकार का हिस्सा होती हैं।

 सत्ता के दबाव में पक्षपातपूर्ण रवैया अपनाकर इस प्रकार के मामलों को ये इसलिए लंबा खींचती हैं, जिससे साक्ष्य नष्ट हो जाएं और गवाह भी थककर अपना पक्ष छोड़ दे।

 इससे देरी तो होती ही है, न्याय भी नहीं मिल पाता।

 बेशक इसकी वजह देश के कुछ कानून और न्यायिक व्यवस्था भी हैं।

 इसीलिए राष्ट्रपति प्रणब मुखर्जी ने देश में न्यायिक सुधारों की आवश्यकता पर जोर दिया है।

 उन्होंने कहा है कि न्यायिक सुधारों पर हम सबको मिलकर न सिर्फ सोचना होगा, बल्कि काम भी करना होगा।

 बिना पीठ बनाए और पर्याप्त आधारभूत सुविधाओं के हमारी ओर से किए गए कोई भी सुधार व्यर्थ साबित होंगे।

, हालांकि, पिछले कुछ समय में शीघ्र न्याय की दिशा में कुछ प्रयास हुए हैं, जैसे फास्टट्रैक अदालतों का गठन तथा लोक अदालत इत्यादि की स्थापना, लेकिन ये प्रयास नाकाफी साबित हो रहे हैं।

 यह ऐसा मामला है, जिसके लिए केंद्र व राज्य सरकारों को मिलकर प्रयास करने होंगे।

 हमारा मौजूदा कानून 19वीं सदी का, अंग्रेजों का कानून है, जो गुलाम भारत के लिए बनाया गया था तथा यह पुरानी तकनीक को ध्यान में रखकर बनाया गया था।

 इसलिए सर्वप्रथम कानून की किताबों में आज की जरूरत के हिसाब से बदलाव करने के लिए शीघ्र प्रयास किए जाने चाहिए।

 इसके अलावा, केंद्र सरकार को उच्चतम और उच्च न्यायालयों पर मुकदमों के बोझ को देखते हुए अतिरिक्त जजों की नियुक्ति करनी चाहिए।

 साथ ही देश के उच्चतम, राज्यों के उच्च और जिला व तहसील न्यायालयों में न्याय में सहायक कर्मचारियों को और दक्ष बनाने के लिए बेहतर प्रशिक्षण व तकनीकी ज्ञान दिया जाना चाहिए।

, कुछ मामलों के लिए फास्टट्रैक तथा लोक अदालतों का गठन किया गया है, पर अब व्यापक स्तर पर इनको और बढ़ावा देकर इनकी संख्या बढ़ाई जानी चाहिए।

 साथ ही, न्याय प्रक्रिया के जरूरी पक्ष अपराधों की जांच व अभियोजन को पुलिस से अलग करके स्वतंत्र संस्था के आधीन किया जाना चाहिए, जैसा कि पुलिस सुधारों की मांग है।

 इससे सत्ता के दबाव में जांच तथा अभियोजन प्रभावित न हो सकेगा, जिसके कारण अक्सर कानूनी प्रक्रिया में देरी तथा न्याय में देरी देखी गई है।

 कमजोर न्याय व्यवस्था से देश न तो मजबूत आर्थिक ताकत ही बन पाएगा और न ही विश्व शक्ति।

 इसके लिए हमें उतनी ही पक्की व्यवस्थाएं चाहिए, जितनी दुनिया की महाशक्तियों के पास होती हैं।

(ये लेखक के अपने विचार हैं), – शिवदान सिंहरिटायर्ड कर्नल।

सौजन्य- हिन्दुस्तान।

