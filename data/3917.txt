सरकार की किरकिरी (दैनिक जागरण)।

जम्मू-कश्मीर में भ्रष्टाचार में संलिप्त 21 अधिकारी जिन्हें राज्य सेवाओं से बेदखल कर दिया गया था, उन्हें कोर्ट ने फिर से बहाल करने का आदेश दिया है।

 सरकार हाई कोर्ट के फैसले को भले ही अब डबल बैंच में चुनौती दे, लेकिन एक बात साफ है कि सरकार हाई कोर्ट में अपना पक्ष सही ढंग से नहीं रख पाई, जिसका लाभ इन अधिकारियों को मिला।

 भ्रष्टाचार पर लगाम लगाने के लिए सरकार के लिए यह करारा झटका है।

 विडंबना यह है कि इन अधिकारियों की वार्षिक रिपोर्ट में उन्हें अच्छे नंबर दिए गए हैं।

 यहां तक कि कुछ केएएस और उससे नीचे के अधिकारियों को पदोन्नतियां भी मिली हैं।

 कोर्ट ने भी इसे सुबूत के तौर पर लिया, जिसका फायदा आरोपियों को मिला।

 सरकार चाहती तो भ्रष्ट अधिकारियों को बेदखल करने से पहले सभी तैयारियां पूरी कर लेती।

 सरकार ने कार्यपालिका में भ्रष्टाचार पर अंकुश लगाने के लिए एक एपेक्स कमेटी बनाई थी, जिसमें पिछले एक वर्ष के दौरान करीब 129 अधिकारियों और कर्मचारियों को नौकरी से बेदखल कर दिया गया।

 ये सभी लोग सरकार के फैसले के खिलाफ कोर्ट में चले गए।

 पिछले दो दिनों में कोर्ट ने अभी तक 27 अधिकारियों और कर्मचारियों को नौकरियों में बहाल कर दिया।

 मौजूदा पीडीपी-भाजपा गठबंधन सरकार के गठन के बाद भ्रष्टï और नाकारा कर्मचारियों पर शिकंजा कसने के लिए इस दिशा में कदम उठाए गए।

 राज्य सतर्कता संगठन ने समय-समय पर सरकार को ऐसे कर्मचारियों की रिपोर्ट सौंपी, जिनके खिलाफ भ्रष्टïाचार और अनियमितताओं के मामले लंबित थे।

 सरकार ने भ्रष्ट अधिकारियों को बाहर का रास्ता तो दिखाया, लेकिन कोर्ट में मामले में ठोस तर्क नहीं दे पाई, जिसका खामियाजा सरकार को उनकी बहाली के रूप में देखना पड़ा।

 अभी भी कोर्ट में करीब 29 याचिकाएं दर्ज हैं।

 सरकार को चाहिए कि वह इनके खिलाफ ठोस सुबूत पेश करे, जिससे कि सरकार की किरकिरी न हो।

 ऐसे तो सरकार अपने लक्ष्य से भटक जाएगी।

 धीरे-धीरे सभी आरोपी छूट जाएंगे।

 सरकार को चाहिए कि वह उद्देश्य को देखते हुए पूरी तैयारी से अपना पक्ष डबल बैंच में रखे।

 अगर ऐसा नहीं हुआ तो भ्रष्ट अधिकारियों को एक और मौका मिल जाएगा, जिससे इमानदार छवि रखने वाले अधिकारियों का मनोबल टूटेगा।

 वहीं कोर्ट ने बहाल किए गए सभी अधिकारियों को सेवाओं में सभी लाभ देने की वकालत की है।

 स्थानीय संपादकीय : जम्मू-कश्मीर , सौजन्य – दैनिक जागरण।

