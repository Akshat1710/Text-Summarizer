कसौटी पर इंटर परीक्षा (दैनिक जागरण)।

बिहार बोर्ड की इंटर परीक्षा फिर कसौटी पर है।

 परीक्षा के दूसरे दिन बुधवार को भी कई केंद्रों से कदाचार करते परीक्षार्थी परीक्षा से निष्कासित किए गए।

 पहले दिन आठ फर्जी परीक्षार्थी भी पकड़े गए थे।

 इससे यह जाहिर होता है कि फर्जीवाड़ा करने वाले गिरोह अब भी अस्तित्व में हैं।

 रविवार को बोर्ड कार्यालय में हुए उपद्रव के दौरान भी अधिकारियों ने यह आशंका जाहिर की थी कि प्रवेश पत्र में त्रुटि बताते हुए कई परीक्षार्थी अपना नाम और यहां तक कि जेंडर में भी बदलाव की मांग कर रहे हैं।

 इस प्रकरण को फर्जीवाड़ा करने वालों से भी जोड़ा जा रहा था।

 अधिकारियों के अनुसार कई कॉलेजों ने बाहरी छात्रों के आवेदन स्वीकार कर शुल्क जमा कर दिया है, अब ऐसे ही कॉलेज से जुड़े लोग प्रवेश पत्र में परिवर्तन के लिए छात्रों को उकसा रहे हैं, ताकि गड़बड़ी की गुंजाइश बन सके।

 बोर्ड के अध्यक्ष ने भी कहा था कि प्रवेश पत्र में त्रुटि सुधार के लिए पर्याप्त समय दिया गया था।

 समय सीमा में इन्हें दुरुस्त न कराने की कोई वजह नहीं दिखती।

 उन्होंने यहां तक कहा था कि यदि त्रुटि सुधार में किसी भी स्तर पर लापरवाही बरती गई है तो कार्रवाई होगी।

 इन संदर्भों में यह अनुमान लगाना कठिन नहीं है कि वर्तमान में चल रही परीक्षा में भी फर्जीवाड़े की गुंजाइश तलाशी गई है।

 इसी का परिणाम है कि पहले ही दिन आठ फर्जी परीक्षार्थी पकड़े गए।

 केंद्राधीक्षक और वीक्षक भी गड़बड़ी करते पाए गए।

 ऐसे परीक्षार्थियों और वीक्षकों से गहन पूछताछ होनी चाहिए, ताकि गड़बड़ी की जड़ तक पहुंचा जा सके।

 परीक्षा की शांति व्यवस्था भंग करने की साजिश भी साफ नजर आई, जब जीव विज्ञान का प्रश्न पत्र लीक होने की अफवाह फैलाई गई।

 इसे मोबाइल के माध्यम में वायरल भी किया गया।

 इन साजिशकर्ताओं तक पहुंचने की जरूरत है, ताकि उनके इरादों की जानकारी मिल सके।

 इन हालातों में विशेषकर अभिभावकों को सतर्क रहने की आवश्यकता है।

 फर्जी प्रश्नपत्र और उसके उत्तर के नाम पर अभिभावक ठगी के शिकार भी हो सकते हैं।

 यदि ऐसे लोगों की जानकारी उन्हें मिलती है तो यह उनका फर्ज बनता है कि वे संबंधित अधिकारियों तक इसकी सूचना पहुंचाएं, ताकि परीक्षा में किसी तरह का व्यवधान न पहुंचे।

 परीक्षा केंद्रों पर निश्चित दायरे में निषेधाज्ञा लागू की गई है।

 अभिभावक इसका भी सम्मान करें।

 इसकी अनदेखी करने पर उनकी ही फजीहत होती है, जिसका दुष्प्रभाव उनके परीक्षार्थी पर भी पड़ता है।

 कई केंद्रों पर निषेधाज्ञा के उल्लंघन के चलते पुलिस और अभिभावकों में हल्की झड़प की भी शिकायतें हैं।

 परीक्षार्थियों के हित को देखते हुए सभी का उद्देश्य कदाचारमुक्त और शांतिपूर्ण परीक्षा होना चाहिए।

सौजन्य- दैनिक जागरण।

