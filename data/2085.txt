ममता बनर्जी की अपील का बिखरे विपक्ष पर असर नहीं (दैनिक भास्कर)।

पांच सौ और हजार के नोट वापस लेने के मोदी सरकार के फैसले के खिलाफ जनता की तकलीफों को मायावती की तरह ही ममता बनर्जी ने भी वाणी दी है, लेकिन इस मुद्‌दे पर विपक्षी एकता की उनकी अपील बेअसर दिख रही है।

 ममता बनर्जी ने अपनी प्रमुख प्रतिद्वंद्वी मार्क्सवादी कम्युनिस्ट पार्टी से भी मतभेद भुलाकर साथ आने की अपील की है, लेकिन महासचिव सीताराम येचुरी ने कोई स्पष्ट जवाब नहीं दिया है।

विरोध कांग्रेस और समाजवादी पार्टी की तरफ से भी हुआ है, लेकिन अभी भी राजनीतिक दल इसे एक मंच पर आने का मुद्‌दा बनाने को तैयार नहीं हैं।

 इसकी दो वजहें हैं।

 एक तो नीतीश कुमार और अखिलेश यादव ने इसका सैद्धांतिक समर्थन कर दिया है तो दूसरी तरफ राजनीतिक दल इस पर एकमत नहीं है कि जनता मोदी सरकार के फैसले का कितना विरोध करेगी और कितना समर्थन।

 मोदी ने देशभक्ति और ईमानदारी की ऐसी भावुक अपील की है कि उससे जनता में कष्ट सहने की भावना पैदा हो रही है।

 लोगों के भीतर एक तरफ कांग्रेस विरोधी ज्वार पैदा किया जा रहा है तो दूसरी तरफ यह दिलासा दिया जा रहा है कि इससे देश की अर्थव्यवस्था ठीक हो जाएगी।

 हालांकि, इस दिलासे की हकीकत उन किसानों को समझ में आ रही है, जिन्हें अपनी ही फसल और जमीन के लिए मिली नकदी को जबरदस्ती बैंक में जमा करना पड़ रहा है और उन्हें चोर ऊपर से बताया जा रहा है।

हैदराबाद के पास अमरावती में आंध्र प्रदेश की समांतर राजधानी बनाने के लिए जिन किसानों ने अपनी जमीनें बेची थीं उन्हें लॉकर में रखे अपने रुपए निकालने पड़ रहे हैं।

 उधर, मोदी की तरफ से पचास दिन का समय मांगने और नई कार्रवाई की धमकी से भी लोगों में दहशत है।

 ऐसे में ममता बनर्जी की यह बात लोगों को अपील कर सकती है कि काला धन तो एक प्रतिशत आदमी के पास है और परेशान देश की 99 प्रतिशत जनता को किया जा रहा है।

 ममता ने पश्चिम बंगाल भाजपा की तरफ से 8 नवंबर को कुछ समय पहले ही राष्ट्रीयकृत बैंक में एक करोड़ नकदी जमा कराए जाने की घटना से भी मोदी सरकार की नीयत पर संदेह जाहिर किया है।

किंतु अपने-अपने कालेधन से सहमे दलों के नेता या तो सरकार की खुन्नस भरी कार्रवाई से डर रहे हैं या जनता पर यकीन न होने के कारण एकजुट होकर इस फैसले का विरोध करने को तैयार नहीं हैं।

 यही मोदी की ताकत है और विपक्ष व हमारे लोकतंत्र की कमजोरी।

, सौजन्य – दानिक भास्कर, 15-11-2016।

