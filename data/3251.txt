जिहादी सोच की जड़ (दैनिक जागरण : Editorial)।

भारतीय सुरक्षा बलों और प्रबुद्ध वर्ग के लोगों के बीच बराबर यह चर्चा होती रहती है कि आखिर वह क्या चीज है जिस वजह से पाकिस्तानी युवा जिहादी बनने को प्रेरित होते हैं और भारत में आत्मघाती बम विस्फोट की घटनाओं को अंजाम देते हैं।

 इसका उत्तर पाकिस्तानी शिक्षा व्यवस्था में है।

 अमेरिकी सरकार के एक आयोग की अध्ययन रिपोर्ट के अनुसार पाकिस्तानी स्कूलों की पाठ्य पुस्तकें हिंदुओं और अन्य धार्मिक अल्पसंख्यकों के प्रति पूर्वाग्रह और असहिष्णुता को बढ़ावा देती हैं, जबकि अधिकतर शिक्षक गैरमुस्लिमों को इस्लाम के दुश्मन के तौर पर देखते हैं।

 इस अध्ययन में पाकिस्तान के चार प्रदेशों में पहली क्लास से दसवीं की एक सौ से अधिक पाठ्य पुस्तकों की समीक्षा की गई।

 अध्ययन दल ने 37 सरकारी स्कूलों का दौरा किया, 277 विद्यार्थियों और शिक्षकों से बातचीत की।

 इसके साथ ही उसने 19 मदरसों में 226 विद्यार्थियों और शिक्षकों से बातचीत की।

 अंतरराष्ट्रीय धार्मिक स्वतंत्रता पर अमेरिकी आयोग के अध्यक्ष लियोनार्ड लिओ का कहना है कि गलत शिक्षा इस आशंका को बढ़ाती है कि पाकिस्तान में हिंसक धार्मिक अतिवाद बढ़ना और धार्मिक स्वतंत्रता, क्षेत्रीय स्थायित्व तथा वैश्विक सुरक्षा का कमजोर होना जारी रहेगा।

 अल्पसंख्यकों और उन लोगों की हत्या हो जाती है जो असहिष्णुता के खिलाफ विरोध करने की बहादुरी दिखाते हैं।

 प्यू रिसर्च सेंटर के 2011 के एक अध्ययन में पाया गया कि पाकिस्तान दुनिया में तीसरा सबसे असहिष्णु देश है।

 भारत पाकिस्तान का हिंदू बहुसंख्यक पड़ोसी है और वह अनंत काल तक इस तरह की भावना से सबसे अधिक प्रभावित देश बना रहेगा।

, हिंदू विरोधी पूर्वाग्रहों के साथ भारत विरोधी भावनाएं पाकिस्तान में अपने जन्म के वक्त से ही रही हैं।

 नवंबर, 1947 में ही इस्लामी सिद्धांत के अनुरूप शिक्षा व्यवस्था में सुधार की प्रक्रिया शुरू हो गई थी, लेकिन फील्ड मार्शल अयूब खान के शासन के समय से आधिकारिक रूप से प्रकाशित पाठ्य पुस्तकों का पाकिस्तान के स्कूलों और कॉलेजों में उपयोग आरंभ हुआ।

 जनरल जिया उल हक के शासन के दौरान पाठ्य पुस्तकों समेत देश के इस्लामीकरण का कार्यक्रम शुरू हुआ।

 जिया की 1979 की शिक्षा नीति में कहा गया कि इस्लामी विचार के इर्द-गिर्द पूरी सामग्री को समेकित करने की बात ध्यान में रखते हुए पाठ्यक्रम में सुधार और शिक्षा को सैद्धांतिक रूप देना सबसे अधिक प्राथमिकता रहेगी ताकि युवा वर्ग की सोच में इस्लामी आदर्श घुल-मिल जाएं और इस्लामी सिद्धांतों के अनुरूप समाज को ढालने के लिए जरूरी दृढ़ विश्वास और क्षमता में उन्हें मदद मिले।

, पाकिस्तान में भारत फोबिया कट्टर जमात ए इस्लामी का प्रभुत्व होने से बढ़ गया।

 पंजाबियों और पठानों को लेकर दी जाने वाली लड़ाकू जाति वाली परिभाषा जैसी जातिवादी और हिंदू विरोधी विचारधारा के साथ भारत फोबिया पाकिस्तान में स्कूली पाठ्य पुस्तकों के फिर से लिखे जाने के पीछे कारक तत्व थे।

 सभी सरकारी स्कूलों में उपयोग की जाने वाली पाठ्य पुस्तकों के प्रकाशनों में जिहाद, गैरमुस्लिमों की तुच्छता, पाकिस्तान के साथ भारत की कथित शत्रुता जैसे विचार धार्मिक सोच को बढ़ावा देते हैं।

 पाकिस्तानी पुस्तकें अपनी सामग्री में काफी अनूठी हैं।

 इनमें भारत पर इस्लामी आक्रमण और हिंदुओं के धर्मपरिवर्तन का कोई जिक्र नहीं है।

 कई विवरण ऐसा आभास देते हैं कि प्राचीन भारतीय विरासत को अफगानों और तुर्क मुसलमानों द्वारा नष्ट नहीं किया गया, बल्कि इस्लामी विरासत को हिंदुओं ने नष्ट किया, जो मुख्यधारा के इतिहासकारों के सिद्धांतों के विपरीत बात है।

 पाठ्य पुस्तकें इस्लाम को धर्म व्यवस्था नहीं, बल्कि एक ऐसा राजनीतिक सिद्धांत और दुनिया को एक करने वाला विचार बताती हैं जिसे सभी पाकिस्तानियों को स्वीकार करना ही चाहिए।

 पाठ्य पुस्तकें पाकिस्तान की सांस्कृतिक और राजनीतिक विरासत को लेकर ऐतिहासिक तथ्यों को तोड़ती-मरोड़ती हैं और पाकिस्तान में गैरमुस्लिम नागरिकों के प्रति पूर्वाग्रही व्यवहार करने को कहती हैं।

 समाज शास्त्र, नागरिक शास्त्र और वैश्विक अध्ययन की पाठ्य पुस्तकें इस्लामी धर्मगुरुओं द्वारा सोची गई काल्पनिक इस्लामी व्यवस्था की शिक्षा देती हैं।

 हालांकि पाठ्य पुस्तकों की शब्दावली धर्मनिष्ठा, विनयशीलता और आज्ञापालन पर बल देती है, लेकिन निरपेक्ष सोच, नागरिक भागीदारी या अभिव्यक्ति की स्वतंत्रता और सांस्कृतिक भिन्नता के लिए आदर के बारे में बहुत थोड़ा ही उल्लेख किया गया है।

, पाकिस्तानी पाठ्य पुस्तकें सरकार और धर्माधता के बीच गठबंधन जांचने के लिए सबसे बढ़िया उपलब्ध स्नोत हैं।

 एक पाठ्य पुस्तक में दावा किया गया है कि पाकिस्तान पहली बार भारत में तब स्थापित हुआ जब मुहम्मद बिन कासिम के नेतृत्व में अरबों ने 13वीं शताब्दी में सिंध और मुल्तान पर कब्जा किया।

 पाकिस्तान पूरे उत्तर भारत और बंगाल तक फैल गया और तब खिलजियों के नेतृत्व में पाकिस्तान ने मध्य भारत के अधिकतर हिस्सों और दक्षिण भारत को समेट लिया और औरंगजेब के वक्त पाकिस्तानी शक्ति का काफी उत्थान हुआ।

 उसकी मृत्यु के बाद पाकिस्तान की भावना कमजोर हो गई।

, पाकिस्तानी सरकार ने शुरू से अपने बच्चों को पढ़ाया हुआ है कि देश धर्म के आधार पर बना और इसीलिए उनमें अन्य धर्मो के लिए सहिष्णुता नहीं होनी चाहिए और उनमें से सभी को खत्म कर देना चाहिए।

 पाकिस्तानी पाठ्य पुस्तकें धूर्त, षड्यंत्रकारी, धोखेबाज या ऐसी ही अपमानित करने वाली चीजें बताए बिना हिंदुओं का उल्लेख नहीं कर सकतीं।

, वहां के प्रबुद्ध वर्ग ने पाठ्य पुस्तकों में प्रमुख इस्लामी विचार के कुरूप पहलुओं को समझ लिया है और सुधारों की आवाज उठ रही है।

 2006 में सरकार ने समस्या वाली सामग्री हटाते हुए पाठ्यक्रम में सुधार की योजनाओं की घोषणा की, लेकिन वह पूरी नहीं हो सकी, क्योंकि पाकिस्तान की इस्लामी और धर्म आधारित राजव्यवस्था ने इसका विरोध किया और सरकार इसे चुनौती नहीं दे सकती।

 लेकिन खैबर पख्तूनख्वा प्रांत की सरकार ने पाठ्य पुस्तकों में सुधार की ठानी है।

 सरकार के अनुसार स्कूली किताबें गैरमुस्लिमों, खास तौर से हिंदुओं के खिलाफ वैमनस्य फैलाने और इतिहास को तोड़ने-मरोड़ने में प्रमुख भूमिका निभाती हैं।

 इस प्रांत में पाठ्य पुस्तकों से गलत सामग्री अब हटा दी गई है।

 सिंध प्रांत ने भी पाठ्यक्रम में सुधार के प्रयास किए हैं, लेकिन पंजाब पाठ्यक्रम पर टिका रहेगा।

 पाकिस्तानी राज्य व्यवस्था सबसे बड़ा धार्मिक ठिकाना है।

 लोग आतंकवाद के लिए मदरसों को दोष देते हैं, लेकिन वैमनस्य और नकारात्मक राष्ट्रीयता के सिद्धांत वहां तक फैल रहे हैं जहां पहुंचने के बारे में मदरसे सोच भी नहीं सकते।

 ऐसी हालत में भारत पाकिस्तान के साथ मैत्रीपूर्ण संबंधों की आशा नहीं कर सकता है।

 नई दिल्ली की रणनीति बातचीत की जगह पाकिस्तान पर नियंत्रण करने की होनी चाहिए।

-आरपी सिंह, सौजन्य :- दैनिक जागरण , 4.11.2015।

