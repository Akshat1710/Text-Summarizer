तुष्टीकरण की राजनीति (दैनिक जागरण)।

यह आंकड़ा चौंकाने वाला है कि राज्य विधानमंडल के बजट सत्र में विधायकों ने अल्पसंख्यक कल्याण विभाग से जो 74 प्रश्न पूछे, उनमें 71 कब्रिस्तानों की घेराबंदी के बारे में थे।

 इसे यूं भी कह सकते हैं कि विधायकों की नजर में अल्पसंख्यक कल्याण का सबसे जरूरी मुद्दा कब्रिस्तानों की घेराबंदी है।

 यूं तो अपवादों को छोड़कर किसी भी राज्य में अल्पसंख्यकों, खासकर मुसलमानों की सामाजिक स्थिति ठीक नहीं है लेकिन बिहार में यह वर्ग कुछ ज्यादा ही बदहाली में गुजर कर रहा है।

 दशकों से सिर्फ तुष्टीकरण के चलते राज्य में इस वर्ग की बेहतरी के लिए शिक्षा, रोजगार और आवास के अपेक्षित प्रबंध नहीं किए गए।

 इसका कुप्रभाव अल्पसंख्यकों के जीवन स्तर और सोच पर दिखता है।

 इन हालात पर चिंता और बदलाव की चेष्टा दर्शाने के बजाय विधायक कब्रिस्तानों की घेराबंदी जैसे मुद्दे को इस कदर अहमियत दे रहे हैं तो स्थिति बेशक निराशाजनक है।

 कब्रिस्तानों और मंदिरों की भूमि को अतिक्रमण से बचाने के लिए राज्य सरकार बाकायदा इंतजाम कर चुकी है।

 इसके लिए जिलाधिकारी की अध्यक्षता में कमेटी गठित है जिसकी अनुशंसा पर कब्रिस्तान या मंदिर की घेराबंदी करवाई जाती है।

 इसके बावजूद विधायक अल्पसंख्यक कल्याण विभाग से सिर्फ इसके बारे में प्रश्न पूछते हैं तो जाहिर है कि वे अल्पसंख्यकों के विकास से संबंधित वास्तविक मुद्दों पर चर्चा से बचना चाहते हैं।

 अहम सवाल यह है कि विधायी सदनों में अल्पसंख्यकों की शिक्षा, स्वास्थ्य, रोजगार तथा उनके बच्चों की स्थिति के बारे में कब चर्चा होगी।

 सवाल यह भी है कि खुद अल्पसंख्यक यह बात कब समझेंगे कि उनके लिए कौन से मुद्दे वास्तव में अहमियत रखते हैं।

 राजनीतिक दलों के लिए यह सुविधाजनक स्थिति है कि समाज को हिंदू-मुस्लिम तथा इन वर्गों के भीतर जातियों-उप जातियों के खांचे में बांटकर रखें तथा उन्हें वोटबैंक बनाकर अपनी राजनीति करते रहें।

 देश के बिहार सहित सभी राज्यों में मुस्लिम आबादी औसतन 20 फीसद है यानी हर पांचवां व्यक्ति मुसलमान है।

 इतने बड़े वर्ग के मुद्दों को सिर्फ राजनीतिक चश्मे से देखना उचित नहीं है।

 मुसलमानों की पढ़ी-लिखी युवा पीढ़ी भी चाहती है कि वह दुनिया की प्रगति के साथ कदमताल करे लेकिन कुछ लोग ऐसा नहीं चाहते।

 इन्हीं मुट्ठी भर लोगों की सोच और योजना से वास्तविक मुद्दे दबे हुए हैं जबकि कब्रिस्तान की घेराबंदी पर सब चिंतित दिख रहे हैं।

 यह परिदृश्य बदलना चाहिए।

 दुनिया के साथ भारत भी तरक्की की राह पर तेज कदम बढ़ा रहा है।

 ऐसे वक्त अल्पसंख्यक वर्ग को उसके हालात पर नहीं छोड़ा जा सकता।

 शराबबंदी जैसे जटिल मुद्दे पर साहस दिखाने वाली नीतीश कुमार सरकार अल्पसंख्यकों के सवालों पर भी कुछ अभिनव फैसले कर सकती है।

 स्थानीय संपादकीय : बिहार , सौजन्य- दैनिक जागरण।

