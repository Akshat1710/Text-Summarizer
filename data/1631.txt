धरातल पर आया ब्रेग्जिट (नवभारत टाइम्स)।

लंबी जद्दोजहद के बाद आखिरकार ब्रिटिश प्रधानमंत्री टरीज़ा मे ने यूरोपियन काउंसिल (ईयू) के प्रेजिडेंट डॉनल्ड टस्क को औपचारिक पत्र सौंप दिया।

 इसके साथ ही ब्रेग्जिट की प्रक्रिया शुरू हुई मान ली गई।

 दो साल लंबी इस प्रक्रिया के बाद ब्रिटेन ईयू से अलग हो जाएगा।

, पिछले ब्रिटिश प्रधानमंत्री डेविड कैमरन ने जब ईयू से अलग होने के मसले पर जनमत संग्रह करवाने की मांग मंजूर की थी उस समय किसी को भी लग नहीं रहा था कि जनमत संग्रह के बोतल से ऐसा जिन्न निकल कर सामने आएगा।

 ईयू से अलग होने की मांग कर रहे लोगों ने जितने गैर-जिम्मेदार तरीके से अपनी बातें लोगों के सामने रखीं वह अब पूरी दुनिया के लिए एक सबक के रूप में इतिहास में दर्ज हो चुका है।

 गला फाड़-फाड़ कर लोगों से बताया गया कि ईयू में रहने से ब्रिटेन का कितना भारी नुकसान हो रहा है।

 जो दावे किए गए उनका हकीकत से रिश्ता कम ही था।

, यह भी ध्यान में रखने वाली बात है कि उन लोगों ने शायद ही कोई बात ऐसी कही हो जो ईयू से ब्रिटेन को हो रहे फायदों की श्रेणी में डाली जा सके।

 निश्चित रूप से वे लोग भी जानते थे और जानते हैं कि किसी भी संधि या समझौते से फायदे और नुकसान दोनों होते हैं।

 उन्होंने यह अपनी जिम्मेदारी का हिस्सा नहीं समझा कि ईयू में रहने के कुछ फायदों की बात भी लोगों के सामने रखी जाए।

 मानो उनका काम येनकेन प्रकारेण लोगों को ईयू से बाहर आने के लिए राजी भर कर लेना था।

 वह उन्होंने कर लिया और इसके बाद अपनी जीत की डुगडुगी बजाते रहे पर उन्हें अब भी शायद ही इस बात का अहसास हो कि ब्रिटेन को वह कितनी बड़ी मुसीबत में वह डाल चुके हैं।

, अब तक स्कॉटलैंड के अलगाव को टालते रहने वाला यह देश अब शायद ज्यादा समय तक उसे अपना हिस्सा न बनाए रख पाए।

 व्यापारिक नफा-नुकसान का गणित अभी चल ही रहा है।

 कोशिश हो रही है कि किसी तरह ईयू से अलगाव का नुकसान दूसरे तरीकों से पूरा किया जाए, मगर ऐसे नुकसान इतनी आसानी से पूरे नहीं होते।

 यह अलगाव दुनिया को यह याद दिलाता है कि ओछे हितों को भड़काने वाली राजनीति नतीजों के वक्त नजर भी नहीं आती।

सौजन्य- नवभारत टाइम्स।

