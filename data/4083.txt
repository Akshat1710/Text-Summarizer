करों से राजस्व की प्राप्ति कम क्यों है इतनी।

 (बिजनेस स्टैंडर्ड)।

 =": #0000;"देश में करों से मिलने वाले राजस्व की कम मात्रा प्रत्यक्ष और अप्रत्यक्ष करों के बारे में कई बुनियादी सवाल खड़े करती है।

 कर संबंधी जानकारियों के बेहतर इस्तेमाल को जरूरी बता रहे हैं नीलकंठ मिश्रा।

हाल की घटनाओं ने हमारे देश के बारे में लंबे समय से जारी चर्चाओं को एक बार फिर विमर्श के केंद्र में ला दिया है।

 सवाल उठता है कि नीतियों का क्रियान्वयन किस हद तक सरकार की मंशा को उजागर करता है और भ्रष्टाचार किस हद तक और कितना गंभीर है।

 पिछले दो महीनों में बड़ी संख्या में बैंकों के भीतर बड़ी रकम जमा होने से काले धन में संलिप्तता को लेकर गंभीर सवाल उठे हैं।

 चर्चा का एक मुद्दा यह भी है कि सकल घरेलू उत्पाद (जीडीपी) के अनुपात में हमारी अर्थव्यवस्था में करों से प्राप्त राजस्व इतना कम क्यों है।

 इन सभी मुद्दों में से अंतिम सवाल संभवत: पहले दोनों सवालों की कुंजी है, लिहाजा इसी पहलू पर गौर करते हैं।

, कुछ लोगों का तर्क है कि वैश्विक स्तर की तुलना में जीडीपी के अनुपात में कर राजस्व का निम्न स्तर पर होना विकास के मोर्चे पर हमारी धीमी रफ्तार को भी दर्शाता है।

 इस तरह का विश्लेषण बदलाव की मांग करने वाले शख्स को झिड़की लगाने का काम करता है और काफी हद तक इसकी मंशा भी सही होती है।

 आखिर 120 किलोमीटर प्रति घंटे की रफ्तार से दौडऩे के लिए डिजाइन की गई कार को 200 किलोमीटर प्रति घंटे की रफ्तार से दौड़ाया जाएगा तो वह कार बेदम हो जाएगी।

 लेकिन दुर्भाग्य से यह वजह को असर मान लेता है, जैसे कि जीडीपी में कर राजस्व की कमी के लिए गरीबी जिम्मेदार है या फिर गरीबी के लिए कम राजस्व अनुपात जिम्मेदार है।

 यह काफी हद तक सतही आकलन है (इसमें देश विशेष की जटिलताओं को नजरअंदाज कर दिया जाता है) और सबसे अहम बात यह है कि इसमें यथास्थिति को स्वीकार करने की मनोदशा देखी जाती है।

, सबसे पहले व्यक्तिगत आयकर पर गौर करते हैं।

 यह सर्वविदित है कि बहुत कम लोग ही आयकर देते हैं और जो देते हैं वे भी अपनी आय को कम दिखाने की कोशिश करते हैं।

 भारत में गैर-कृषि क्षेत्र के 23.7 करोड़ कामगारों में से 3.7 करोड़ लोगों ने वित्त वर्ष 2013-14 में आयकर रिटर्न भरा था जबकि 1.2 करोड़ लोगों की आय के स्रोत पर कर कटौती (टीडीएस) हुई थी लेकिन उन्होंने रिटर्न नहीं भरा था।

 दोनों श्रेणी के करदाताओं की सम्मिलित रूप से संख्या 4.9 करोड़ ही रही थी जो कि गैर-कृषि श्रमशक्ति का महज पांचवां हिस्सा ही था।

 इसमें तीन अलग तरह की समस्याएं नजर आती हैं।

 पहली, डेढ़ लाख रुपये से अधिक आय बताने वाले लोगों की संख्या केवल 1.7 करोड़ थी जो कि संगठित क्षेत्र में लगे 4.3 करोड़ कर्मचारियों का महज 40 फीसदी है।

 सरकारी विभागों में कार्यरत 1.7 करोड़ कर्मचारियों के बावजूद यह आंकड़ा सामने आया था।

 सरकारी नौकरियों में निचले स्तर पर काम कर रहे लोगों की भी सालाना आय तो 1.5 लाख रुपये से अधिक ही होती है।

 इसका एक मतलब यह भी है कि निजी क्षेत्र के वेतनभोगी कर्मचारियों को आयकर दायरे में लाने पर अभी तक ठीक से ध्यान नहीं दिया गया है।

 संगठित क्षेत्र के 60 फीसदी कर्मचारियों की सालाना आय 1.5 लाख रुपये से कम होने का दावा काफी हद तक गलत लगता है और अगर वाकई में ऐसा है तो यह और भी बुरी स्थिति की ओर इशारा करता है।

 निजी क्षेत्र में रोजगार की गुणवत्ता पर तो पहले से ही सवाल उठते रहे हैं।

, दूसरी समस्या, कारोबारी गतिविधियों से प्राप्त आय पर रिटर्न भरने वाले 1.7 करोड़ लोगों की औसत घोषित आय भारत में औसत वेतन से भी 40 फीसदी कम रही।

 यह काफी अचरज में डालने वाला आंकड़ा है क्योंकि अपना कारोबार करने वाले लोगों की देश में अच्छी खासी संख्या है।

 महंगी इमारतों और कारों के खरीदारों में अधिकतर लोगों का निजी कारोबारी होना इस आकंड़े की सच्चाई को सामने रख देता है।

 वेतनभोगी कर्मचारियों की संख्या बहुत कम है जिनके पास महंगे रिहायशी फ्लैट या मकान हैं।

, तीसरी समस्या, ग्रामीण जीडीपी में कृषि की हिस्सेदारी घटकर केवल एक तिहाई रह जाने का यह मतलब है कि ग्रामीण घरों में भी गैर-कृषि कार्यों से अच्छी-खासी आय हो रही है।

 देश में बिकने वाली कुल मोटरसाइकिलों में से आधी की बिक्री ग्रामीण क्षेत्रों में ही हो रही है।

 इसके अलावा मारुति कारों की कुल बिक्री में से एक तिहाई ग्रामीण इलाकों में ही हो रही है।

 लेकिन लगभग हरेक ग्रामीण घर के पास थोड़ी-बहुत खेती होने से उसकी सारी आय कर दायरे में आने से बच जाती है।

 ग्रामीण क्षेत्रों में शहरीकरण की गतिविधियां बढऩे के बाद किसानों को गैर-कृषि आय पर कर देने के प्रावधानों पर गौर करना होगा।

, ऐसा करना आर्थिक नजरिये से भले ही तार्किक लगता हो लेकिन सियासी तौर पर ऐसा कर पाना काफी मुश्किल है।

 इसके लिए सरकार के पास मौजूद आंकड़ों के गहन विश्लेषण की जरूरत होगी।

 वैसे अधिक रकम की लेनदेन के लिए पैन नंबर अनिवार्य होने से बाद में उनकी जांच करना आसान भी हो गया है।

 इसी तरह नोटबंदी के ऐलान के बाद जिस तरह से बड़ी मात्रा में नकदी जमा हुई है, वह भी जांच के दायरे में आ गई है।

 इस तरह की जांच-पड़ताल भले ही होने लगी है लेकिन अभी यह अपने शुरुआती दौर में ही है।

 हाल ही में मुझे यह जानकर गहरा धक्का लगा कि सरकार के प्रत्यक्ष और अप्रत्यक्ष करों के विभाग आपस में भी आंकड़ों का आदान-प्रदान बहुत कम करते हैं।

 अगर कोई कारोबारी अप्रत्यक्ष कर दाखिल करते समय बड़ी रकम दिखाता है तो स्वाभाविक तौर पर उसे अधिक आय पर कर भी देना चाहिए लेकिन फिलहाल ऐसा नहीं होता है।

 ऐसे में कोई आश्चर्य नहीं है कि कारोबारी आय से मिलने वाला आयकर बहुत कम है।

 बहरहाल वर्ष 2016 में केंद्रीय प्रत्यक्ष कर बोर्ड (सीबीडीटी) और केंद्रीय उत्पाद एवं सीमा शुल्क बोर्ड (सीबीईसी) ने आंकड़ों के आदान-प्रदान के लिए एक सहमति पत्र पर हस्ताक्षर किए हैं।

 लेकिन अपने आप में यह काफी दिलचस्प है कि एक ही मंत्रालय के दो विभागों को आपसी सहयोग के लिए सहमति पत्र पर हस्ताक्षर करने पड़े, मानो वे दो अलग-अलग हों।

, इसी तरह से भविष्य निधि कोष के आंकड़ों का इस्तेमाल यह जानने के लिए किया जा सकता है कि कौन लोग हैं जो वेतनभोगी कर्मचारी होते हुए भी रिटर्न नहीं जमा करते हैं।

 अप्रत्यक्ष करों के संग्रह में भी खासी गिरावट देखी गई है।

 वस्तु एवं सेवा कर (जीएसटी) की दरों के बारे में सुझाव देने के लिए बनाई गई अरविंद सुब्रमण्यन समिति ने राजस्व प्रतिपूर्ति दरों (आरएनआर) के आकलन के लिए कई दृष्टिकोणों का जिक्र किया था।

 अप्रत्यक्ष करों के मामले में आरएनआर 18 फीसदी पाया गया जबकि प्रत्यक्ष करों के मामले में यह 12 फीसदी ही था।

 इसका मतलब है कि अप्रत्यक्ष करों की उगाही में सुधार की पर्याप्त गुंजाइश है।

, हालात सुधारने के लिए जीएसटी, नोटबंदी, कर नियमों को सरल बनाने और कर दरों में कटौती जैसे कई सुझाव दिए जाते रहे हैं।

 इनमें से हरेक कदम की अपनी भूमिका है लेकिन सरकार के विभिन्न विभागों के पास मौजूद आंकड़ों का बेहतर संयोजन इस दिशा में सही शुरुआत हो सकती है।

 केंद्र और राज्य सरकारों का अपने आंकड़ों को साझा करना तो अभी दूर की कौड़ी लग रही है लेकिन अगर ऐसा होता है तो उससे नए रास्ते खुल जाएंगे।

 हो सकता है कि जीएसटी प्रणाली में केंद्र और राज्यों की परस्पर निर्भरता इसका दरवाजा खोल दे।

, (लेखक वित्तीय सलाहकार फर्म क्रेडिट सुइस इंडिया के इक्विटी रणनीतिकार हैं)।

– नीलकंठ मिश्रा।

सौजन्य – बिजनेस स्टैंडर्ड।

