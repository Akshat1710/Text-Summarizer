रेल बजट से बाहर आने पर उम्मीदें भी बढ़ी हैं (हिन्दुस्तान)।

रेलवे के लिए यह बजट खास था।

 93 वर्ष बाद इसे आम बजट में शामिल किया गया है।

 साल 1921 में विलियम एक्वर्थ कमेटी ने तमाम विश्लेषणों के बाद यह निष्कर्ष निकाला था कि रेलवे के लिए अलग से बजट होना चाहिए।

 तब तर्क यह दिए गए थे कि 1920-21 में भारत सरकार को 180 करोड़ का राजस्व मिला था, और रेलवे ने अलग से 82 करोड़ कमाए थे।

 चूंकि रेलवे का विस्तार होना था, इसलिए 1924 से रेल बजट अलग से पेश किया जाने लगा।

 हालांकि अब ऐसी कोई जरूरत नहीं रह गई थी, क्योंकि माल व यात्री परिवहन में रेलवे की हिस्सेदारी लगातार घट रही है।

 साल 1950 में भारतीय रेल जहां देश के कुल माल का 89 फीसदी व यात्रियों का 74 फीसदी हिस्सा ढोती थी, वह अब घटकर माल परिवहन में करीब 30 फीसदी और यात्री परिवहन में लगभग 10 फीसदी रह गई है।

 इस कारण इसकी आर्थिक सेहत भी बिगड़ गई है।

 इंडियन ऑयल, स्टील अथॉरिटी जैसी संस्थाओं का बजट भी रेलवे से ज्यादा हो गया है।

 फिर हाल के दशकों में रेल बजट का राजनीतिकरण भी खूब किया गया।

 इसीलिए रेल बजट को आम बजट के साथ पेश करने का फैसला गलत नहीं माना जाएगा।

, असली सवाल यह है कि इस कदम से क्या रेल की सेहत सुधर जाएगी, और बुधवार को पेश आम बजट इस दिशा में कितना आगे बढ़ा।

 आज भारतीय रेल के सामने कई मुश्किलें हैं।

 जैसे, यात्री सुविधाओं को बढ़ाना, रेल-क्षमता के मामले में अपने सुनहरे इतिहास को दोहराना, राजस्व बढ़ाना, खर्चे कम करना, माल ढुलाई के लिए कारोबारियों के भरोसे को जीतना।

 इस संदर्भ में यदि आम बजट को देखें, तो अच्छी तस्वीर निकलकर आती है।

 एक आशापूर्ण बजट पेश किया गया है, और उम्मीद है कि इससे भारतीय रेल को गति मिलेगी।

, लोक-लुभावन बजट पेश करने की मानसिकता से केंद्र सरकार पहले ही बाहर निकल चुकी थी, मगर इस बार नेतृत्व के मोर्चे पर ठोस पहल की गई है।

 सरकार ने यह दिखाने का प्रयास किया है कि वह उन मुश्किलों को खत्म करने के प्रति संजीदा है, जिनसे भारतीय रेल जूझ रही है।

 आम बजट में बतौर बजटीय सहायता 2017-18 के लिए 55 हजार करोड़ रुपये भारतीय रेल को देने का प्रावधान किया गया है।

 इसके साथ ही, एक राष्ट्रीय रेल संरक्षा कोष बनाने की बात भी कही गई है, जिसमें एक लाख करोड़ रुपये की रकम डाली जाएगी।

 यह कोष सुरक्षा संबंधी जरूरतों को पूरा करने में मदद करेगा।

 वित्त मंत्री ने 2020 तक सभी मानवरहित रेलवे क्रॉसिंग को समाप्त करने का वायदा किया है, जो रेल सुरक्षा के लिहाज से एक उल्लेखनीय बात है।

 आम बजट में स्टेशनों के पुनर्निर्माण पर भी जोर दिया गया है, और अगले वित्त वर्ष में इसके लिए 25 स्टेशनों को चुना गया है।

 इससे यात्रियों के साथ-साथ कारोबारियों को भी फायदा होगा।

 माल भाड़े के लिए भी एक समग्र व्यवस्था यानी ‘डोर-टु-डोर मल्टी मॉडल’ अपनाने की बात कही गई है, ताकि कारोबारियों के सामान उनके गंतव्य स्थान तक पहंुचाए जा सकें।

, बहरहाल, एक कहावत है- प्रूफ ऑफ द पुडिंग इज इन द इटिंग, यानी देखिए कि आगे क्या नतीजा निकलता है।

 बजट में भी राशि का आवंटन तो खूब किया गया है और रेलवे के काया-काल्प को लेकर एक भावना भी दिखाई गई है, पर ऐसा पहले भी होता रहा है।

 इसलिए आवंटन का परिणाम क्या होगा, इसका पता तभी चलेगा, जब जमीन पर काम होगा।

 अप्रैल-दिसंबर, 2016 के आंकड़े ही पिछले रेल बजट के अनुमानित आंकड़ों से मेल नहीं खाते।

 सच यह है कि इन नौ महीनों में भारतीय रेल की कुल आमदनी में पिछले साल की इसी अवधि की तुलना में करीब 13.5 फीसदी की कमी आई है।

 इतना ही नहीं, 2016 की इसी अवधि में न सिर्फ माल और यात्री परिवहन, बल्कि राजस्व में भी निगेटिव ग्रोथ हुआ है।

 जाहिर है, यह चिंताजनक बात है।

 ऐसा कभी पहले नहीं हुआ।

 इसलिए एक उम्मीद बंधाती बजट के प्रभाव के लिए अभी हमें थोड़ा इंतजार करना होगा।

 देखना होगा कि इसका किस कदर क्रियान्वयन होता है।

 अगर बजट में कही गई तमाम बातें साकार हो गईं, तो भारतीय रेल को स्वत: गति मिलने लगेगी और यह संस्था अपने सुनहरे इतिहास को दोहराने के काबिल हो जाएगी।

(ये लेखक के अपने विचार हैं), – रघु दयाल, पूर्व एमडी, कंटेनर कॉरपोरेशन ऑफ इंडिया।

सौजन्य- हिन्दुस्तान।

