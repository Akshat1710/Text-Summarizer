फसल बदलाव से आयेगी समृद्धि (दैनिक ट्रिब्यून)।

कृषि का अर्थशास्त्र।

शंभूनाथ शुक्ल।

पिछले जाड़ों में मैं हरिद्वार से दिल्ली के रास्ते पर था और जाम से बचने के लिए मैंने अपर गंगा कैनाल की पटरी वाला रास्ता पकड़ा।

 मैं रुड़की से ही इस पटरी पर हो लिया।

 स्कार्पियो गाड़ी थी और हम कोई पांच पत्रकार थे जो हरिद्वार में एक शादी समारोह में शिरकत करने के बाद लौट रहे थे।

 नहर की पटरी वाले रास्ते में इतने ब्रेकर थे कि बार-बार क्लच पर पांव रखते-रखते पांव दुखने लगे थे।

 नहर के दोनों किनारों पर गन्ने के खेत थे और ऐसा लग रहा था कि हम मानों किसी जंगल के बीच से गुजर रहे हों।

मेरठ जिले के करीब भोला की झाल के पास मुझे लगभग पांच एकड़ का ऐसा खेत मिला जो एक खुले मैदान जैसा पसरा था।

 उसमें पत्ता गोभी बोई गई थी।

 एक किसान उस पत्ता गोभी को बटोर रहा था।

 मैं उत्सुकतावश उसके पास गया तथा पूछा कि गन्ने के सीजन में उसने पत्ता गोभी क्यों बोई थी।

 उसने बताया कि अगर मैं गन्ना बोता तो इस पांच एकड़ के खेत में मुझे मात्र ढाई लाख का गन्ना मिलता पर मैं अभी तक पांच लाख की पत्ता गोभी बेच चुका हूं और अभी इतना ही और कमाऊंगा।

मैंने उससे पूछा कि आपको यह आइडिया आया कहां से।

 तब उसने बताया कि गन्ने की फसल एक साल तो कस कर होती है पर दूसरे साल फिसड्डी हो जाती है।

 इसके अलावा गन्ने का पैसा मिल मालिकों और सरकार के झगड़े में ऐसा फंसता है कि कब मिलेगा पता नहीं।

 पत्ता गोभी का पैसा मैं स्वयं किसान मंडी जाकर ले आता हूं।

 न तो कभी पैसा फंसता और मजे से तीन-तीन फसल लेता हूं।

 मैंने पूछा कि इसकी प्रेरणा कहां से मिली तो उसने बताया कि वह पूर्व सैनिक है और सैनिक फार्म में वह सब्जियां देखकर सोचा करता था कि फौज से छुट्टी मिलने के बाद वह सब्जियां उगाने का काम शुरू करेगा।

 तब मैंने पूछा कि उसके बाकी गांव वाले यह फायदे वाला धंधा क्यों नहीं करते।

 उसका जवाब था कि उसका पूरा गांव जाटों का है और परंपरा से जाट किसान होते आए हैं।

 वे यह बर्दाश्त नहीं कर पाएंगे कि वे किसान होते हुए भी सब्जियां उगाने का काम करें।

 ये एक विशेष जाति सैनी ही करती है।

किसान की यह मानसिकता उसकी कमजोरी कही जाए या उसकी बुद्धिहीनता मगर इतना तो सच ही है कि परंपरागत कृषि के चक्कर में पड़े किसान जब तक अपनी उपज को बाजार के साथ नहीं जोड़ेंगे तब तक वे कुछ भी अतिरिक्त नहीं हासिल कर पाएंगे।

 वह यदि अपनी उपज को बाजार से जोड़ दे तो वह उन स्थानों पर अच्छी फसल पा सकेगा जहां पर अभी उसका कुछ भी दांव पर नहीं है।

 यानी जहां पानी की कमी है या ऊसर है अथवा बीहड़ के कारण कुछ भी बोना नामुमकिन है।

बारानी खेती में तो आप कुछ भी बोकर फसल पा सकते हैं पर बिना पानी के न तो रबी की उन्नत फसलें पा सकते हैं, न खरीफ की।

 अब या तो आप जायद के फल उगाइए अथवा तरबूज या खरबूजा बोकर काम चलाएं।

 मगर भारतीय किसान यह भी नहीं करेगा क्योंकि परंपरागत जड़ता उसके आड़े आती है।

 किसान की यह जड़ता ही उसकी समृद्धि के रास्ते सब से बड़ा रोड़ा है।

पंजाब में सबसे पहले हरित क्रांति हुई और हरियाणा सबसे पहले उस जड़ता की कृषि से बाहर निकला, जिसके चलते किसान बस वही परंपरागत फसलें उगाया करता था, जिनके चलते उसकी समृद्धि रुकी हुई थी।

 मगर जब हरियाणा ने देखा कि वहां पर कृषि के अलावा और कुछ भी नहीं है तो वहां के किसानों ने परंपरागत कृषि की जड़ता को तोड़ा।

आज हरियाणा में बासमती चावल की उस प्रजाति को उगाने में सफलता पाई गई जो देखने और स्वाद में तो बासमती है पर उसकी कीमत औसत मध्य वर्ग की खरीद क्षमता के भीतर है।

 इसी तरह गेहूं की एक उन्नत प्रजाति वहां विकसित हुई तथा डेरी फार्मिंग में हरियाणा अव्वल हुआ।

 यही नहीं, आर्गेनिक फसलों की शुरुआत भी हरियाणा से हुई।

कृषि बदलती है तो हमें मौसम की परंपरागत आवक से छुटकारा मिलेगा और हर साल जून में मानसून की आहट को सुनता किसान अब मानसून के भरोसे अपनी कृषि को नहीं बोए या जोतेगा।

 अभी तक तो देश के किसान को अपनी फसलों के लिए ईश्वर की बाट ही जोहनी पड़ती है।

 यदि बारिश हुई तो किसान खिल उठता है और अगर मानसून धोखा दे गया तो किसान मायूस हो उठता है।

 पर यदि किसान ने अपना परंपरागत कृषि व्यवसाय को बदला तो यकीनन किसान एक नयी दुनिया में प्रवेश करेगा।

, सौजन्य- दैनिक ट्रिब्यून।

