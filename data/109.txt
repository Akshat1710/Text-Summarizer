भाजपा से बड़े हो गये मोदी।

 (दैनिक ट्रिब्यून)।

राजकुमार सिंह।

पांच राज्यों के विधानसभा चुनाव परिणाम क्या कहते हैं।

 बेशक भावी राज्य सरकारों का फैसला तो हो ही गया है।

 उत्तर प्रदेश में भाजपा का वनवास खत्म हो गया है तो पंजाब में कांग्रेस का।

 उत्तराखंड में भाजपा ने पहाड़-सी छलांग लगायी है तो गोवा और मणिपुर में भाजपा और कांग्रेस में कड़ी टक्कर रही।

 सपा सरकार की नाकामी, मुलायम सिंह यादव परिवार में वर्चस्व का संघर्ष और मायावती की बसपा में चुनाव पूर्व भगदड़ के मद्देनजर उत्तर प्रदेश में भाजपा की बढ़त के संकेत तो थे, पर ऐसी आंधी की कल्पना शायद ही किसी को हो।

 भाजपा की संभावित बढ़त को रोकने के लिए ही अखिलेश यादव ने कांग्रेस से गठबंधन का जुआ भी खेला, पर मोदी की चुनावी रणनीति के आगे साइकिल चली, न हाथी।

क्या रही वह रणनीति।

 माया-मुलायम राज में सत्ता के वास्तविक एहसास से वंचित रही अति दलित एवं अति पिछड़ी जातियों को राष्ट्रीय स्वयंसेवक संघ की मदद से भाजपा ने अपने साथ जोड़ा।

 बाकी कसर सपा-बसपा नेतृत्व की आत्मकेंद्रित राजनीतिक शैली ने पूरी कर दी।

 जिस नोटबंदी को विपक्ष ने अपना मुख्य चुनावी मुद्दा बनाया, वही मोदी का ब्रह्मास्त्र साबित हो गया।

कई अर्थशास्त्री मानते हैं कि नोटबंदी का नकारात्मक असर होगा।

 कृषि से लेकर छोटे-मझोले उद्योगों में यह दिखायी भी पड़ने लगा है।

 इसके बावजूद मोदी गरीबों को यह संदेश देने में सफल हो गये कि उन्होंने अमीरों के काले धन पर सर्जिकल स्ट्राइक कर दिया है तो इसे उनकी छवि और प्रचार तंत्र की सफलता ही माना जायेगा।

 गरीबों ने शायद इसमें भी संतोष अनुभव किया कि विदेशों में जमा काले धन से उन्हें 15-15 लाख रुपये भले ही न मिले हों, पर स्वदेश में काला धन रखने वालों को तो सबक सिखा दिया गया।

 बिना कोई ठोस परिणाम दिये मोदी अपनी गरीब समर्थक छवि बनाने और उसे चुनावों में भुनाने में भी सफल रहे।

 लोगों ने अखिलेश यादव के बहुप्रचारित काम से ज्यादा मोदी के वायदों पर भरोसा किया।

 जाहिर है, इस काम में जाने-अनजाने मीडिया भी मददगार बना।

उत्तर प्रदेश से ही अलग होकर बने उत्तराखंड में भी भाजपा की जीत साधारण तो हरगिज नहीं है।

 वह भी तब, जबकि न तो उत्तर प्रदेश और न ही उत्तराखंड में भाजपा ने मुख्यमंत्री का उम्मीदवार घोषित किया।

 पूछा जा सकता है कि देश के सबसे बड़े राज्य उत्तर प्रदेश में भाजपा को 325 सीटों तक पहुंचाने वाली रणनीति पंजाब में क्यों नहीं कारगर हुई।

 एक राजनीतिक सच यह भी है कि पंजाब में भाजपा ने मंत्री-सुख की खातिर अकाली दल की कारगुजारियों की कीमत चुकायी है।

 पंजाब में मतदाताओं के समक्ष दो ही विकल्प थे : कांग्रेस और आप।

 उन्होंने केजरीवाल की हवाबाजी के बजाय कैप्टन अमरेंद्र सिंह के अनुभव पर दांव लगाना बेहतर समझा।

 सत्ता भले ही नहीं मिली, पर आप की चुनावी सफलता को कम नहीं आंका जा सकता।

 गोवा में भाजपा की राह में उसके अपने ही रोड़े बने, लेकिन सत्ता की लालसा इतनी तीव्र रही कि दूसरे नंबर का दल होने के बावजूद उसने जोड़तोड़ के जरिये सरकार बनाने में भी संकोच नहीं किया।

 बेशक पूर्वोत्तर राज्य मणिपुर में भाजपा ने शानदार प्रदर्शन किया है, लेकिन वहां भी अनैतिक कोशिशों से हासिल सत्ता उसकी अलग तरह की राजनीतिक संस्कृति के दावों को ही तार-तार कर रही है।

ध्यान रहे ये चुनाव वर्ष 2019 में होने वाले लोकसभा चुनावों का सेमीफाइनल भी माने जा रहे थे।

 ऐसे में वर्ष 2017 के इस जनादेश के राजनीतिक संदेश को भी समझने की कोशिश करनी चाहिए।

 बेशक यह विस्तृत विश्लेषण का विषय है, लेकिन मौटे तौर पर मान लेना चाहिए कि प्रधानमंत्री नरेंद्र मोदी का कद भाजपा से बड़ा हो गया है तो राहुल गांधी की नेतृत्व क्षमता पर सवालिया निशान और गहरे।

 अरविंद केजरीवाल की मोदी का विकल्प बनने की उच्च महत्वाकांक्षाओं पर भी ब्रेक लग गया है।

 बसपा का अस्तित्व संकट में है तो सपा का भविष्य।

संसदीय लोकतंत्र में दल महत्वपूर्ण होते हैं।

 ऐसे में किसी नेता का कद दल से बड़ा हो जाने के निहितार्थ समझना जरूरी है।

 कभी श्रीमती इंदिरा गांधी का कद भी कांग्रेस से बड़ा हो गया था।

 कांग्रेस की दशा भी नेता के दल से बड़ा हो जाने के खतरों की ओर इशारा करती है।

 मोदी की निर्णय प्रक्रिया और कार्यशैली पर पहले भी सवाल उठते रहे हैं।

 ताजा चुनावी सफलताओं से मिले आत्मविश्वास से क्या उनकी राजनीति और आक्रामक हो जायेगी।

 क्या मोदी यह किसी सुनियोजित रणनीति के तहत कर रहे हैं।

इसका जवाब और उसकी स्वीकार्यता आसान नहीं, लेकिन वर्ष 2019 के लोकसभा चुनावों के मद्देनजर अब विपक्ष की चिंता मोदी को चुनौती दे सकने वाले राजनीतिक विकल्प और नेता की होनी चाहिए।

 बेशक राजनीति असीमित संभावनाओं का खेल है।

 इसमें असंभव कुछ भी नहीं।

 आखिर दिल्ली में अकेले अरविंद केजरीवाल ने और बिहार में जद यू-राजद-कांग्रेस महागठबंधन ने मोदी का विजय रथ रोक ही दिया था।

 उत्तर प्रदेश में भी अगर सपा-बसपा-कांग्रेस-रालोद का महागठबंधन बन पाता तो चुनाव परिणाम भिन्न हो सकते थे।

 समय परिवर्तनशील है, पर फिलहाल यह राजनीतिक संदेश दीवार पर लिखी इबारत की तरह साफ है कि भाजपा उस कांग्रेस की जगह ले रही है, जिसका कभी देश, और प्रदेशों में भी, एकछत्र राज हुआ करता था।

बेशक इस प्रक्रिया में वह कांग्रेस समेत अन्य दलों के उन राजनेताओं को भी बेहिचक अपना रही है, जो कल तक उसकी नजरों में खलनायक थे।

 फिर भी सच यही है कि शायद ही कोई दल और नेता अकेले अब उसे रोक पाये।

 उसे रोकने के लिए निजी आग्रह-दुराग्रह और महत्वाकांक्षाओं से ऊपर उठकर वैसे ही व्यापक राजनीतिक गठबंधन की दरकार होगी, जैसा कभी कांग्रेस के विरुद्ध बनाया जाता था।

, सौजन्य- दैनिक ट्रिब्यून।

