आधार की अनिवार्यता (दैनिक ट्रिब्यून)।

अनुत्तरित सवाल, आशंकाएं भी।

नरेंद्र मोदी सरकार की आधार कार्ड को आयकर रिटर्न में अनिवार्य बनाने की मुहिम कई बेहद महत्वपूर्ण प्रश्न पैदा करती है।

 केंद्र सरकार ने अपना इरादा साफ कर दिया है कि अगर कोई आयकरदाता अपने आयकर रिटर्न में आधार संख्या का उल्लेख नहीं करता है तो उसका परमानेंट एकाउंट नंबर यानी पैन रद्द किया जा सकता है।

 कहना नहीं होगा कि आयकर रिटर्न में जब पैन का उल्लेख किया ही जाता है, तब आधार की अनिवार्यता का औचित्य समझ से परे है।

 ऐसी अनिवार्यता तब तो और भी चिंताजनक हो जाती है, जब देश में अभी भी बड़ी आबादी आधार कार्ड से वंचित हो।

 बेशक अभी तक आधार से वंचित रहने के कई कारण हो सकते हैं, जिनका निराकरण जरूरी है।

 फिर भी आधार को आयकर रिटर्न के लिए अनिवार्य बनाने की सरकार की मुहिम उसकी मंशा को लेकर तो संदेह पैदा करती ही है, व्यक्ति के निजता के अधिकार की रक्षा संबंधी सवाल भी उठाती है।

 यह तो खुला रहस्य है कि आयकर रिटर्न के लिए आधार की अनिवार्यता के जरिये सरकार व्यक्ति के बैंक खातों तक अपनी पहुंच आसान बनाना चाहती है।

 ध्यान रहे कि सरकारी सब्सिडी ही नहीं, बैंक खाते के लिए भी आधार को अनिवार्य बना ही दिया गया है।

 ऐसे में डिजिटल लेनदेन के दौर में, आयकर रिटर्न में आधार की अनिवार्यता के बाद आयकर विभाग के लिए यह आसान हो जायेगा कि वह किसी व्यक्ति द्वारा किये गये व्यय की कर देय आय से तुलना कर उसकी कर चोरी और अघोषित आय का पता लगा सके।

 तर्क दिया जा सकता है कि कर चोरी और अघोषित आय के खुलासे का मार्ग प्रशस्त करने वाली ऐसी पारदर्शिता में आखिर गलत क्या है।

सवाल तो यह भी है कि खुद पारदर्शिता से परहेज करने वाली सरकार को आम आदमी को पारदर्शिता का पाठ पढ़ाने का क्या नैतिक अधिकार है।

 आखिर इसी सरकार ने तो वित्त विधेयक, 2017 में लगभग बिना किसी बहस अंतिम क्षणों में रहस्यमय ढंग से महत्वपूर्ण संशोधनों को अंजाम दिया था।

 हमारी राजनीतिक सत्ता व्यवस्था में नैतिक मूल्यों के सतत क्षरण के मद्देनजर नैतिकता का सवाल न भी उठायें तो आधार की यह अनिवार्यता सर्वोच्च न्यायालय के आदेश की अवहेलना भी है।

 सर्वोच्च न्यायालय स्पष्ट कह चुका है कि कुछ खास सेवाओं के अलावा नागरिकों के लिए आधार कार्ड अनिवार्य नहीं बनाया जाना चाहिए।

 ध्यान रहे कि आधार कार्ड की संवैधानिकता पर भी अभी सर्वोच्च न्यायालय का फैसला आना शेष है।

 फिर व्यक्ति की निजता के अधिकार का मामला भी आधार से जुड़ा है।

 आधार कार्ड बनाते समय व्यक्ति की तमाम ऐसी जानकारियां रिकार्ड की जाती हैं, जिनका दुरुपयोग किया जा सकता है।

 ऐसे दुरुपयेाग के मामले भी सामने आये हैं।

 खुद सरकार ऐसी आशंका से इनकार करने की स्थिति में नहीं है।

 फिर निजता के अधिकार पर सरकार की विचित्र सोच तथा उसके उल्लंघन के मामले में कानूनी कार्रवाई की जटिलताएं इस खतरे को और भी भयावह बना देती हैं।

 मसलन, देश के एटॉर्नी जनरल मुकुल रोहतगी ने सर्वोच्च न्यायालय में तर्क दिया है कि निजता का उल्लंघन कोई मसला नहीं है, क्योंकि निजता का अधिकार वचनबद्धता नहीं है।

 यही नहीं, अगर किसी व्यक्ति की निजता का उल्लंघन होता है तो वह स्वयं कोई कार्रवाई नहीं कर सकता।

 संबंधित अधिनियम की धारा 47 के तहत यूनिक आइडेंटिफिकेशन अथॉरिटी ऑफ इंडिया ही ऐसी चोरी का आपराधिक मामला दर्ज करवा सकती है।

 विपक्ष में रहते हुए आधार का विरोध करने वाली भाजपा को सत्ता में आते ही आधार की अनिवार्यता के रास्ते पर सरपट दौड़ने के बजाय उपरोक्त आशंकाओं का संतोषजनक निराकरण करना चाहिए।

सौजन्य- दैनिक ट्रिब्यून।

