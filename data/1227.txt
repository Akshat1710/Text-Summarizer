पस्त विचारों की पार्टी (नवभारत टाइम्स)।

हाल के चुनावों में कांग्रेस के खराब प्रदर्शन के बाद पार्टी में खलबली मचना स्वाभाविक था।

 पार्टी महासचिव बीके हरिप्रसाद ने इस्तीफा दे दिया है।

 उन्होंने ओडिशा के पंचायत चुनावों में कांग्रेस की हार की जिम्मेदारी ली है।

 एक अन्य पार्टी महासचिव और पूर्व केंद्रीय मंत्री वीरप्पा मोइली ने पार्टी में बड़ी सर्जरी की जरूरत बताई है।

 हालांकि उन्होंने साफ किया कि यह बात सोनिया गांधी या राहुल गांधी पर लागू नहीं होती।

 उन्होंने उत्तर प्रदेश के नतीजों पर कहा कि यह एसपी और बीएसपी की अस्मिता की राजनीति की हार है और कांग्रेस को इस प्रकिया के दौरान नुकसान उठाना पड़ा।

 लेकिन सवाल यह है कि क्या कांग्रेस को इसका कोई अहसास नहीं था।

 अगर था तो उसने एसपी से गठबंधन किया ही क्यों।

, दरअसल पिछले कुछ समय से कांग्रेस की फितरत हो गई है कि हर हार के बाद उसके कुछ नेता सर्जरी या ओवरहॉलिंग की बात करते हैं लेकिन इससे वे गांधी परिवार को साफ बख्श देते हैं।

 कुछ दिन गहमागहमी रहती है, फिर सब कुछ पुराने ढर्रे पर आ जाता है।

 अगर यही सिलसिला चलता रहा तो देश की यह सबसे पुरानी पार्टी इतिहास के पन्नों में सिमट सकती है।

 बात हार-जीत की नहीं है।

 इस बार भी उसने पंजाब में शानदार जीत हासिल की और गोवा तथा मणिपुर में अच्छी टक्कर दी।

 असल बात यह है कि वह विचार और रणनीति के स्तर पर हार रही है।

 वह बदलते वक्त के साथ अपना कोई खास मुहावरा नहीं विकसित कर पा रही, जिसके बारे में कहा जा सके कि यह कांग्रेस की अपनी पहचान है।

 आज पार्टी में जड़ता सी आ गई है।

 न तो कांग्रेस कार्यसमिति के चुनाव हो रहे हैं, न ही निचले स्तर पर ऐसा कुछ देखा जा रहा है।

 सुप्रीम कोर्ट तक को कई बार कहना पड़ा है कि पार्टी अपने सांगठनिक चुनाव कराए।

 पार्टी के पास केंद्रीय नेतृत्व तो है पर जमीनी लीडरशिप नहीं विकसित हो रही है।

, एक समय हरेक राज्य में कांग्रेस के एक-दो कद्दावर नेता हुआ करते थे, जिनसे जनता अपना जुड़ाव महसूस करती थी।

 पर पिछले कुछ वर्षों में कांग्रेस का क्षेत्रीय नेतृत्व समाप्त हो गया।

 बहरहाल, कांग्रेस का यूं सिमटना देश के हित में नहीं है।

 भारत जैसे विशाल और विविधता से भरे देश में बहुलतावादी सोच, संगठन और अनुभव वाली कांग्रेस जैसी एक राजनीतिक ताकत का होना जरूरी है।

 आजाद भारत के इतिहास में यह देश की जनता को आश्वस्त रखने का सबसे बड़ा जरिया रही है।

 देश जब-जब संकट में पड़ा, उसने कांग्रेस का दामन थामा।

 आज भी देर नहीं हुई है।

 पार्टी उलझन से बाहर निकले।

 इलेक्शन मैनेजरों पर भरोसा करने की बजाय जमीनी नेताओं और कार्यकर्ताओं पर भरोसा करे।

 उसे लोगों से सीधा संवाद बनाने के तरीके खोजने होंगे।

 सर्जरी की बात ठीक है, पर यह सिर्फ बातों तक सीमित न रहे।

सौजन्य- नवभारत टाइम्स।

