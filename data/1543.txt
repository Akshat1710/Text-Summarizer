अहम कर प्रणाली का जिम्मा मगर कार्यकाल इतना सा (बिजनेस स्टैंडर्ड)।

नोटबंदी के बीच में ही सरकार ने नई कर माफी योजना का ऐलान किया और साथ ही साथ वस्तु एवं सेवा कर (जीएसटी) को सिरे चढ़ाने की तैयारी की जा रही है।

 ऐसे में वित्त मंत्रालय के तहत आने वाले राजस्व विभाग के दोनो अंगों केंद्रीय प्रत्यक्ष कर बोर्ड (सीबीडीटी) और केंद्रीय उत्पाद एवं सीमा शुल्क बोर्ड (सीबीईसी) की कार्यप्रणाली पर गौर करने की जरूरत है।

 सीबीडीटी को उम्मीद है कि मौजूदा कर माफी योजना के चलते उसे 1.5 लाख करोड़ रुपये तक के काले धन का पता चल सकता है, जो सितंबर में समाप्त माफी योजना का दोगुना होगा।

 जीएसटी को अप्रैल, 2017 से लागू कराने को लेकर सीबीईसी में युद्घस्तर पर काम हो रहा है।

 जाहिर है, यह कवायद देश में अप्रत्यक्ष करों में सुधार के लिहाज से सबसे महत्त्वाकांक्षी मानी जा रही है।

फिर भी दोनों बोर्ड एक जैसी परेशानी से दो-चार हो रहे हैं और यह दिक्कत है शीर्ष पर अक्सर होने वाले बदलाव।

 ऐसा इसलिए नहीं हो रहा कि सरकार इन संस्थाओं में शीर्ष पर बैठे लोगों के कार्यकाल को कम कर रही है।

 असल बात यही है कि जिन्हें भी इन बोर्डों की कमान मिलती है तो उनका सेवाकाल बहुत कम रह जाता है क्योंकि वह 60 वर्ष की सेवानिवृत्ति वाली आयु के नजदीक होते हैं।

 मौजूदा सीबीडीटी अध्यक्ष सुशील चंद्रा की ही मिसाल लें, जिनकी नियुक्ति इसी वर्ष नवंबर में हुई और वह मई, 2017 में सेवानिवृत्त हो जाएंगे।

 उनकी पूर्ववर्ती रानी नायर को तो महज 4 महीनों का ही कार्यकाल मिला, जिसमें उन्होंने सरकार की आय घोषणा योजना को सिरे चढ़ाया, जिसके जरिये 67,000 करोड़ रुपये के काले धन का खुलासा हुआ।

 उनके पूर्ववर्ती अतुलेश जिंदल का कार्यकाल भी कोई अपवाद नहीं था, जो इस पद पर महज 5 महीने ही काबिज रहे और उनसे पहले के कुछ प्रमुखों को महज महीना, डेढ़ महीना या दो महीने ही शीर्ष पद पर काम करने की जिम्मेदारी मिली।

 साल 2016 में चार अधिकारी सीबीडीटी अध्यक्ष का पद संभाल चुके हैं।

, सीबीईसी अध्यक्ष का कार्यकाल अपेक्षाकृत लंबा रहा है।

 हालांकि यह भी अपेक्षित पैमाने से कम ही रहा।

 मौजूदा अध्यक्ष नजीब शाह की नियुक्ति पिछले साल जुलाई में हुई थी और वह मार्च, 2017 में जीएसटी लागू होने से ठीक पहले सेवानिवृत्त हो जाएंगे।

 उनसे पहले उनके दो पूर्ववर्तियों को महज आठ-आठ महीनों का ही कार्यकाल मिल पाया।

 गत सात साल में इस पद पर सबसे लंबे कार्यकाल की बात करें तो यह 18 महीनों का रहा।

 (अगस्त, 2012 से जनवरी, 2014 के बीच प्रवीण महाजन रहे ) अगर किसी बोर्ड में शीर्ष पद पर औसतन 8 से 18 महीनों का कार्यकाल रहे तो आप उससे कैसे नेतृत्व की अपेक्षा कर सकते हैं।

, मौजूदा स्थिति की विडंबना पर भी गौर कीजिए।

 सीबीईसी के मौजूदा प्रमुख, जिन्होंने पिछले 17 महीनों के दौरान देश भर में जीएसटी ढांचे के लिए तमाम प्रक्रियागत, प्रशासनिक और विधायी बाधाओं को पार किया है, वह अप्रैल, 2017 में इसे अपनी अगुआई में लागू होते नहीं देख पाएंगे।

 निरंतरता, अनुभव और विशेषज्ञता के लाभ की बात करें तो मौजूदा सीबीईसी प्रमुख का ऐसे अहम मौके पर जाना निश्चित रूप से प्रभाव डालेगा।

 ऐसा नहीं है कि शाह का उत्तराधिकारी जीएसटी व्यवस्था के क्रियान्वयन में विफल रहेगा लेकिन इस बात से भी इनकार नहीं किया जा सकता है कि मौजूदा सीबीईसी प्रमुख अगर इस कर व्यवस्था के शुरुआती चरण को लागू करने के लिए कुछ और महीने रहते तो सरकार को उनका लाभ मिलता मगर ऐसा लगता है कि सरकार इस जाहिर लाभ को गंवा देगी।

, सीबीईसी के मौजूदा ढांचे में संशोधन की आवश्यकता है ताकि उसे अप्रैल 2017 में जीएसटी व्यवस्था लागू करने के अनुरूप बनाया जा सके।

 अब बोर्ड में चार सदस्य हैं।

 उनमें से प्रत्येक प्रशासन, बजट और जीएसटी, सीमाशुल्क एवं विधिक और केंद्रीय उत्पाद शुल्क, सेवा कर एवं सूचना प्रौद्योगिकी की जिम्मेदारी संभालता है।

 अगले वर्ष अप्रैल से जीएसटी लागू हो जाएगा और तब चारों सदस्यों के पोर्टफोलियो को सुसंगत बनाना होगा।

 अब जीएसटी के अधिक व्यापक पोर्टफोलियो की तत्काल आवश्यकता है।

, परंतु सीबीईसी अथवा सीबीडीटी के अध्यक्षों की अपेक्षाकृत कम कार्यावधि एक बड़ी चुनौती है।

 एक आसान लेकिन विवादास्पद राह यह भी हो सकती है कि इनके लिए कम से कम दो साल की कार्यावधि सुनिश्चित कर दी जाए।

 वर्ष 2005 में सरकार ने केंद्र सरकार के पांच पदों रक्षा सचिव, गृह सचिव, रॉ प्रमुख, खुफिया ब्यूरो के निदेशक और केंद्रीय जांच ब्यूरो के निदेशक के पदों के लिए कम से कम दो साल का कार्यकाल निर्धारित करने का निर्णय लिया था।

 कैबिनेट सचिव को पहले ही तकरीबन दो साल का कार्यकाल मिला हुआ है।

, हालांकि ऐसा कदम विवादास्पद होगा और भारतीय प्रशासनिक सेवा के अधिकारी यकीनन इसका विरोध करेंगे।

 वित्त मंत्रालय का कोई सचिव फिलहाल तयशुदा कार्यकाल वाला नहीं है।

 हालांकि कई आईएएस अधिकारी ऐसे हैं जिनको दो साल के लिए मंत्रालय का कार्यभार मिलता है।

 इसकी वजह यह है कि वे कम उम्र में सचिव स्तरीय पदों के लिए पैनलबद्घ हो चुके होते हैं।

 इसकी तुलना में भारतीय राजस्व सेवा के अधिकांश अधिकारियों के पास इन दोनों बोर्ड में शीर्ष पद पर पहुंचने के बाद बमुश्किल साल भर का ही वक्त होता है।

, अधिक व्यावहारिक तरीका यही है कि सीबीईसी और सीबीडीटी के अध्यक्ष पद पर नियुक्ति के लिए एक नया मानक रखा जाए और दो वर्ष से कम कार्यकाल वाले किसी भी अधिकारी को इन पदों पर न नियुक्त किया जाए।

 संभव है कई वरिष्ठï आईआरएस अधिकारी इसका विरोध करें लेकिन ऐसा करने से इन पदों के प्रमुखों के पास कम से कम दो साल का कार्यकाल सुनिश्चित हो जाएगा।

 अगर देश की कर व्यवस्था का आधुनिकीकरण करना है और सरकार के पास आने वाले महीनों में कई अन्य सुधारों की योजना भी है तो यह अहम है कि वह सबसे पहले क्रियान्वयन करने वालों की एक स्थायित्व वाली टीम तैयार करे।

, – ए के भट्टाचार्य।

सौजन्य – बिजनेस स्टैंडर्ड।

