आम लोगों की राय का मिथक (हिन्दुस्तान)।

बाबा साहब अंबेडकर की बरसी पर यह लिखना वाकई एक मुफीद वक्त है कि मैं भारतीय संविधान की सावधानियों का मुरीद हूं।

 इसमें संरक्षित लोकतांत्रिक प्रकियाओं को गहराई से जानने-समझने के बहुत पहले स्कूली छात्र के तौर पर मुझे उन अनेक स्वतंत्रताओं को जीने और सराहने की सीख मिली थी, जिसे इस ग्रंथ में बाबा साहब ने हमारे लिए सहेजा है।

 मगर इस साल मैं भारतीय संविधान का खास तौर से इसलिए शुक्रगुजार बन गया कि इसने एक लोकतांत्रिक कवायद की इजाजत अपने शासकों को नहीं दी, और वह है जनमत-संग्रह।

 कुछ राजनीतिक विज्ञानी जिसे ‘अति-लोकतंत्र’ कहते हैं, उस नजरिये से यह साल बेहद खराब रहा है।

 जून में हुए एक जनमत-संग्रह का नतीजा ब्रिटेन के यूरोपीय संघ से बाहर निकलने की शक्ल में आया; अगस्त के जनमत-संग्रह में थाई लोगों ने एक ऐसे संविधान के हक में फैसला दिया, जिसमें फौज को बड़ी भूमिका दी जाएगी; अक्तूबर माह में कोलंबिया में हुए जनमत-संग्रह ने राष्ट्रपति जुआन मैनुएल सांतोस को फार्क विद्रोहियों के साथ शांति-समझौता करने की इजाजत नहीं दी; तो वहीं रविवार के जनमत-संग्रह में इटली के लोगों ने सांविधानिक-सुधारों के खिलाफ अपना मत दिया।

, बाहरी विश्लेषकों के नजरिये से ये तमाम फैसले प्रतिगामी हैं: ब्रेग्जिट न सिर्फ ब्रिटेन की अर्थव्यवस्था को कमजोर बनाएगा, बल्कि दुनिया को प्रभावित करने की उसकी हैसियत में भी कमी आएगी।

 शांति-समझौता एक लंबे खूनी संघर्ष को खत्म कराने के इरादे से प्रेरित था, जिसकी बहुत बड़ी कीमत कोलंबिया ने चुकाई है, तो वहीं दशकों की सियासी व आर्थिक अस्थिरता ने यह उजागर किया है कि इटली के संविधान में सुधार की फौरन जरूरत है।

 फिर भी, इन तमाम जनमत-सर्वेक्षणों में बहुमत ने देश के हितों के खिलाफ अपना वोट दिया।

 दो मामलों में तो जनमत-सर्वेक्षणों के नतीजों ने ताकतवर और करिश्माई राजनेताओं को सत्ता से बेदखल कर दिया- ब्रिटेन के प्रधानमंत्री डेविड कैमरन और अब इटली के पीएम मैटियो रेंजी।

 दोनों ने अपनी कुरसी दांव पर लगाई थी और दोनों को उसे छोड़ने के लिए विवश होना पड़ा, क्योंकि नतीजे उनकी राय के खिलाफ गए थे।

, ‘हिन्दुस्तान टाइम्स लीडरशिप समिट’ में शिरकत करने के लिए डेविड कैमरन पिछले सप्ताहांत नई दिल्ली में थे।

 उस सम्मेलन में मैंने उनसे पूछा कि क्या उन्हें इस बात का अब कोई मलाल है कि यूरोपीय संघ में ब्रिटेन की सदस्यता को लेकर जनमत-संग्रह कराने का उन्होंने फैसला किया।

 एक निपुण एडर्वटाइजिंग एग्जिक्यूटिव से राजनेता बने कैमरन का जवाब था, ‘मुझे फैसले (जनता के) पर अफसोस है।

 लेकिन एक डेमोक्रेट के तौर पर जनमत-संग्रह कराने और उसके नतीजों से बंधे होने को लेकर आप पछता नहीं सकते।

’ भले ही कैमरन उस फैसले पर दोबारा गौर करने को तैयार न हों, मगर उनके मुल्क के बहुत सारे लोग ऐसी राय रखते हैं।

 हालिया सर्वे बताते हैं कि ऐसे बहुत सारे लोग, जिन्होंने जनमत-संग्रह में ब्रेग्जिट के हक में वोट डाले थे, अब पछता रहे हैं और उनकी इस मनोदशा, यानी ‘ब्रेगरेट’ को भुनाने की बात भी चल पड़ी है।

, आप सोच रहे होंगे कि सांतोस और रेंजी को बे्रग्जिट के उदाहरण से सबक लेते हुए अपना मकसद पूरा करने के लिए जनमत-संग्रह की बजाय कोई और रास्ता अख्तियार करना चाहिए था।

 दरअसल, अपने राजनीतिक विरोधियों को मात देने और सीधे अवाम के बीच जाने की ललक उनमें ज्यादा बड़ी थी।

 राजनेताओं के लिए जनमत-संग्रह की मोहक शक्ति उसकी सरलता व निश्चयात्मकता में निहित होती है: आप एक जटिल सवाल उठाते हैं, और उसे ‘हां’ या ‘नहीं’ के प्रस्ताव में सीमित कर देते हैं, फिर उसे जनता के बीच लोकप्रिय राय के लिए पेश कर देते हैं।

 इस तरह की चालाकी से अर्जित निर्णय ठोस वैधता हासिल कर लेता है।

 जाहिर है, एक आदर्श फैसले में बहुमत आपकी दलील के पक्ष में खड़ा होता है, बल्कि अगर ऐसा न भी हो, तब भी यह संतोष तो रहता ही है कि इस मसले पर अब और अधिक बहस की जरूरत नहीं बची और सभी आगे बढ़ जाते हैं।

 लेकिन जनमत-संग्रहों की सरलता ही उनकी खामी भी है।

, ज्यादातर राजनीतिक प्रस्ताव, जिन्हें इस तरीके से जनमत-संग्रह से गुजरना पड़ा, बेहद जटिल रहे हैं, और उनको ‘हां’ या ‘नहीं’ के विकल्प में सीमित कर देना दरअसल उसके नतीजे की गंभीरता को कम करके आंकना है।

 आम तौर पर सियासी पार्टियां मुद्दों को गरमाती हैं और मतदाताओं के डर व पूर्वाग्रहों से खेलती हैं।

 उदाहरण के लिए, जो पार्टियां ब्रेग्जिट के पक्ष में थीं, उन्होंने अनेक ब्रिटिश नागरिकों के बीच यह दलील परोसी थी कि यूरोपीय संघ में बने रहने का मतलब देश की सरहदों को शरणार्थियों के लिए खोलना होगा, और मुमकिन है कि उनमें से कुछ आतंकी निकल आएं।

 इसी तरह, इटली में संविधान-संशोधन के विरोधियों ने यह तर्क पेश किया कि इन सुधारों से निर्वाचित प्रतिनिधियों की बजाय परदे के पीछे बैठे नौकरशाहों का देश पर नियंत्रण कायम हो जाएगा।

, जनमत-संग्रह के पैरोकार यह दलील देते हैं कि इसमें सब कुछ खराब नहीं है।

 वे स्विटजरलैंड की नजीर पेश करते हैं, जो स्थिरता का शानदार प्रतीक है।

 स्विस लोग इसे ‘प्रत्यक्ष लोकतंत्र’ कहते हैं, जो कई बार ‘प्रतिनिधिक लोकतंत्र’ के उलट दिखता है, जिनमें जनता के निर्वाचित प्रतिनिधि मुद्दों पर बहस करके फैसले करते हैं।

 लेकिन वास्तव में स्विटजरलैंड में ये दोनों रूप हैं, बल्कि ज्यादातर फैसले पार्लियामेंट ही करती है, न कि सीधे लोग।

क्या एक जनमत-संग्रह को खारिज किया जा सकता है।

 बड़ी कीमत चुकाए बिना यह मुमकिन नहीं, यानी ऐसा करने पर धन, वक्त और साख, सबका नुकसान तय है।

 बहरहाल, फिलहाल ऐसा नहीं लगता है कि थेरेसा मे जनमत-संग्रह का प्रस्ताव करेंगी।

, जहां तक कोलंबिया के जनमत-संग्रह का सवाल है, तो सांतोस को दूरदर्शिता दिखाते हुए यह धमकी नहीं देनी चाहिए थी कि अगर फार्क के साथ उनके शांति-समझौते के प्रस्ताव को जनता ने नहीं स्वीकारा, तो वह इस्तीफा दे देंगे, क्योंकि ऐसे में उनके पास एक राजनीतिक मौका तो होता कि वह उसमें कुछ संशोधन के साथ फिर से उसे सामने रख पाते।

 कुछ भारतीय नेता भी यह चाहत रखते हैं कि वे अपने बड़े लक्ष्यों पर सीधे जनता की रजामंदी लें।

 जैसे, ब्रेग्जिट से प्रभावित अरविंद केजरीवाल ने ट्वीट किया था: ‘ब्रिटेन के जनमत-संग्रह के बाद अब दिल्ली में भी पूर्ण राज्य के मसले पर जनमत-संग्रह कराया जाएगा।

’ शुक्र है कि यह सोच कल्पना से आगे नहीं बढ़ सकती थी।

 न तो दिल्ली के मुख्यमंत्री ऐसा कर सकने में सक्षम हैं और न आपातकाल के चरम दिनों में इंदिरा गांधी ही ‘प्रत्यक्ष लोकतंत्र’ के लिए भारतीय संविधान में संशोधन करने में सक्षम थीं।

 शुक्रिया बाबा साहब।

, – बॉबी घोष, प्रधान संपादक हिन्दुस्तान टाइम्स।

सौजन्य – हिन्दुस्तान, 07-12-2016।

