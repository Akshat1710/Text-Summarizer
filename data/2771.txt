संपादकीय : डूबते कर्ज का बढ़ता बोझ हसनैन (नईदुनिया)।

भारतीय रिजर्व बैंक ने डूबते कर्ज (नॉन परफॉर्मिंग एसेट्स – एनपीए) की समस्या से उबरने के लिए सरकारी बैंकों को कुछ उपाय सुझाए थे।

 किंतु अब यह साफ है कि ये कदम कारगर साबित नहीं हुए।

 नतीजा है कि 2016 में सरकारी बैंकों के एनपीए में भारी बढ़ोतरी हुई।

 बीते 31 दिसंबर तक ये रकम 6,14,872 करोड़ रुपए तक पहुंच गई।

 यानी दवा देने के बावजूद मर्ज और बढ़ता गया।

 रिजर्व बैंक ने स्ट्रेटेजिक डेट रिस्ट्रक्चरिंग (एसडीआर) योजना के तहत बैंकों से कहा था कि जो कंपनियां कर्ज नहीं चुका रही हैं, उन पर बकाया रकम को बैंक 51 फीसदी इक्विटी में तब्दील कर दें।

 फिर सबसे ज्यादा बोली लगाने वाले खरीदार को उसे बेच दें।

 इस तरह बैंकों का पैसा वापस आता।

 लेकिन खबरों के मुताबिक चंद मामलों में ही ये कदम उठाया जा सका।

 ज्यादातर मामलों में खरीददार सामने नहीं आए।

, इसकी वजह समझी जा सकती है।

 कोई भी कंपनी दरअसल तभी कर्ज नहीं चुकाती, जब उसका धंधा मंदा हो जाता है।

 ऐसी कंपनी को भला कौन खरीदना चाहेगा।

 उधर बैंकों के लिए अपने कर्जों को माफ करना संभव नहीं है।

 ऐसा वे अपने कोष में सेंध लगाने की कीमत पर ही कर सकते हैं।

 कर्जदारों के ऋण को एक अन्य कर्ज से चुकाने का उपाय भी परवान नहीं चढ़ा।

 इस मकसद के लिए कोई भी बैंक कर्ज देने को उत्सुक नहीं है।

, एक तरफ ये स्थितियां हैं, तो दूसरी तरफ अर्थव्यवस्था में गति ना बढ़ने से निवेश में मुनाफा नहीं मिल रहा है।

 नतीजतन, कंपनियों की ऋण चुकाने की क्षमता कमजोर हुई है।

 तो केयर रेटिंग्स नामक एजेंसी के विश्लेषण से सामने आया कि सरकारी बैंकों के एनपीए में पिछले वर्ष लगभग साढ़े 56 प्रतिशत की वृद्धि हुई।

 सरकारी बैंकों द्वारा दिए गए कुल कर्ज का 11 फीसदी हिस्सा अब एनपीए हो चुका है।

 साल के आखिरी दो महीनों में इजाफा ज्यादा हुआ।

 इसका कारण नोटबंदी को माना गया है।

 नोटबंदी से लुघ एवं मध्यम इकाइयां संकटग्रस्त हुईं।

 इस वजह से बैंकों का कर्ज लौटाने की उनकी क्षमता कमजोर हुई।

 गुजरे नवंबर और दिसंबर में एनपीए इसलिए भी बढ़ा, क्योंकि बैंकों को अपने सारे कर्मचारी नोटबंदी से उत्पन्न् स्थितियों से निपटने में लगाने पड़े।

 इनमें वे कर्मी भी थे, आम दिनों में जो कर्ज वसूली से संबंधित कार्य करते हैं।

 चूंकि नोटबंदी का असर अभी भी जारी है, अत: केयर रेटिंग्स ने आशंका जताई है कि अभी कम-से-कम दो तिमाहियों तक स्थिति सुधरने की गुंजाइश नहीं है।

 इस मसले से निपटने की सरकार और रिजर्व बैंक की रणनीतियां इच्छित परिणाम नहीं दे पाईं, अत: अब उनसे नए उपायों की अपेक्षा है।

, इस संदर्भ में दोषी कंपनियों की जब्ती-कुर्की जैसी बातें अक्सर चर्चा में आती हैं।

 लेकिन व्यापक संदर्भ को ध्यान में रखें तो ऐसे कदम अव्यावहारिक लगते हैं।

 व्यावहारिक उपाय संभवत: यही है कि बैंक कर्ज देने में सतर्कता बरतें तथा सरकार अर्थव्यवस्था में गति लाने के प्रभावी प्रयास करे।

, सौजन्य- नईदुनिया।

