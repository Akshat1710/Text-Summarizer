एक और आतंकी हमला (हिन्दुस्तान)।

सोमवार को रूसी शहर सेंट पीटर्सबर्ग की मेट्रो ट्रेन में हुए बम विस्फोट की पहेली काफी उलझाने वाली है।

 निस्संदेह यह एक बड़ी आतंकवादी वारदात है।

 इसके पीछे की मानसिकता और इसे अंजाम देने का तरीका, सब वैसा ही है, जैसा दुनिया के तमाम कोने में होने वाली आतंकवादी वारदात में होता है।

 लेकिन इसके आगे इसे कैसे देखा जाए, यह समझना थोड़ा कठिन है।

 रूस के अपने आस-पास के देशों खासकर पड़ोसी एशियाई देशों से समीकरण काफी उलझे हुए हैं।

 ऐसे कई देश, जो कभी सोवियत संघ में थे, अब या तो खुद रूस के खिलाफ खड़े हैं या फिर उनके कई उग्रवादी संगठन रूस के लिए हर चौथे रोज मुसीबतें खड़ी करते रहते हैं।

 खासकर चेचन विद्रोही, जिन्होंने रूस में आतंकवाद की कई बड़ी और नृशंस वारदात को अंजाम दिया है।

 लेकिन यह सिर्फ स्थानीय समीकरण नहीं है।

 पिछले कुछ समय से यह जेहाद के विश्व-व्यापी गठजोड़ का हिस्सा भी बन गया है।

 यह गठजोड़ ही इस समय रूस का सबसे बड़ा सिरदर्द है।

 यहां इस्लामिक स्टेट का सीधा खतरा भले ही न हो, लेकिन रूस के पड़ोस में कॉकसस अमीरात बनाने की घोषणा जरूर हो चुकी है।

, इसी अमीरात की घोषणा करने वाले संगठन ने रूस में वर्ष 2009 के ट्रेन विस्फोट कांड, 2010 के मास्को मेट्रो बम कांड और 2011 में एक एयरपोर्ट पर हुए आत्मघाती हमले को अंजाम दिया था।

 इतना ही नहीं, इसके एक नेता ने खुद को अमीर भी घोषित कर दिया था।

 रूस ने उस नेता को मरवाकर पूरे आंदोलन की कमर तोड़ने की कोशिश की।

 शुरुआत में लगा कि उसे कामयाबी भी मिल रही है, लेकिन जिस तरह से रूस पर फिर से आतंकवादी हमले हो रहे हैं, वह बताता है कि यह लड़ाई बहुत सीधी और बहुत आसान नहीं है।

, रूस इस लड़ाई के स्थानीय समीकरणों से उतना परेशान नहीं रहा, जितना कि इसके अंतरराष्ट्रीय पहलू से रहा है।

 कहा जाता है कि रूस के पड़ोसी एशियाई देशों के हजारों लड़ाके इस्लामिक स्टेट में शामिल हो चुके हैं।

 यही वजह है कि वह दो साल पहले ही इस्लामिक स्टेट के खिलाफ सीधी लड़ाई के लिए सीरियाई गृह-युद्ध में कूद गया।

 यह भी माना जाता है कि इस्लामिक स्टेट को जितना नुकसान रूस ने पहुंचाया, किसी और ताकत ने नहीं पहुंचाया है।

 इसलिए इस्लामिक स्टेट ने रूस के खिलाफ बड़ा अभियान भी चलाया है।

 ऐसे कई वीडियो सामने आए हैं, जिनमें रूस और खासकर राष्ट्रपति व्लादिमीर पुतिन को सबक सिखाने की बात की गई है।

, ठीक यहीं पर हमें अभी कुछ ही दिन पहले लंदन में हुए आतंकवादी हमले को भी याद करना चाहिए।

 लंदन और सेंट पीटर्सबर्ग यूरोप के दो सिरे हैं।

 लंदन की वारदात भले ही इतनी बड़ी नहीं थी, लेकिन दोनों के ही तार पश्चिम एशिया में उठे उग्रवादी उफान से जुड़े हुए हैं।

 दिलचस्प बात यह है कि रूस और ब्रिटेन, दोनों ही देश अपने-अपने तरीके से सीरिया में इस्लामिक स्टेट से लोहा लेने की कोशिश कर रहे हैं।

 रूस अगर अपने बूते इस लड़ाई में उतरा है, तो ब्रिटेन पश्चिमी गठजोड़ के एक सक्रिय साझीदार के तौर पर।

 इन दोनों देशों का मकसद भले ही एक हो, लेकिन नजरिया अलग है, इसलिए वे दोनों एक-दूसरे के खिलाफ खड़ी ताकतों को समर्थन देते दिखाई पड़ते हैं।

 यह बताता है कि आतंकवाद के खिलाफ चलने वाली दुनिया की लड़ाई की मुख्य खामी क्या है।

 आतंकवाद के खिलाफ लड़ाई पूरी दुनिया के देश एकजुट होकर नहीं लड़ रहे हैं, बल्कि अलग-अलग होकर लड़ रहे हैं, इसलिए सफलता लगातार दूर होती जा रही है।

 जब तक यह लड़ाई एकजुट होकर नहीं लड़ी जाएगी, यहां या वहां सेंट पीटर्सबर्ग जैसे हमलों के खतरे बने रहेंगे।

, सौजन्य- हिन्दुस्तान।

