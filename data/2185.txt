और अब बीजेपी सिस्टम (नवभारत टाइम्स)।

उत्तर प्रदेश, उत्तराखंड और मणिपुर में सरकार बनाने के साथ बीजेपी की छवि लंबे शासनकाल वाली एक अखिल भारतीय पार्टी की बन गई है।

 आज देश के अधिकतर राज्यों में बीजेपी अपने दम पर सत्ता में है।

 पूर्वोत्तर के तीन राज्यों में उसकी सरकारें हैं, गोवा में लगातार दूसरी बार उसने सरकार बनाई है और कर्नाटक में भी वह सत्ता का स्वाद चख चुकी है।

, तो क्या यह माना जाए कि देश की भावी राजनीति को बीजेपी उसी तरह प्रभावित-संचालित करने वाली है, जिस तरह सत्तर के दशक तक कांग्रेस किया करती थी।

 उस दौर में कांग्रेस ही देश का सत्तापक्ष थी, और वही विपक्ष भी थी।

 वह न सिर्फ राजनीतिक बल्कि सामाजिक अंतर्धाराओं को अपने भीतर समेटे रहती थी।

 देश का हर तबका उसमें अपनी झलक और अपना प्रतिनिधित्व महसूस करता था।

 राजनीतिशास्त्रियों ने इस व्यवस्था को कांग्रेस सिस्टम का नाम दिया, जिसका विधिवत विखंडन 1990 के दशक में शुरू हुआ।

, कुछ समय तक ऐसा लगा कि भारत में भी दुनिया के पुराने लोकतंत्रों की तरह दो दलीय व्यवस्था कायम होगी।

 कांग्रेस और बीजेपी, या इनके इर्द-गिर्द बने गठबंधन बारी-बारी सत्ता संभालेंगे।

 लेकिन फिर इस समझ में खोट नजर आने लगी।

 भारत का शासक वर्ग, दूसरे शब्दों में कहें तो यहां के शक्तिशाली हित शायद दो दलीय व्यवस्था के साथ खुद को अजस्ट नहीं कर पाते।

 बड़े औद्योगिक घराने जिस तरह अमेरिका में डेमोक्रेट और रिपब्लिकन के बीच और ब्रिटेन में लेबर और कंजरवेटिव के बीच बंटे हुए हैं, वैसा भारत में बिल्कुल नहीं है।

 अभी कुछ समय पहले तक देश के धनाढ्य वर्ग और ओपिनियन मेकर्स जिस तरह कांग्रेस के सामने हाथ बांधे खड़े थे, उसी तरह आज वे बीजेपी के सामने खड़े नजर आ रहे हैं।

 उनके मौजूदा तेवर ऐसे संकेत दे रहे हैं कि वे कांग्रेस सिस्टम की जगह एक दीर्घकालिक बीजेपी सिस्टम लाने के पक्षधर हैं।

 लेकिन दोनों में एक फर्क भी है, जिसे रेखांकित करना जरूरी है।

, कांग्रेस स्वतंत्रता आंदोलन से निकली हुई पार्टी थी और कम से कम 1969 के पहले बड़े विभाजन तक वह नेतृत्व के स्तर पर कई परस्पर विरोधी विचारों को साथ लेकर चलती थी।

 लेकिन बीजेपी एक अलग परंपरा से निकली हुई पार्टी है, और विचार से लेकर व्यक्तित्व तक बहुलता का तत्व इसमें गौण ही रहा है।

 शुरुआती दौर में कई भिन्न सोच वाले नेताओं को भी इसमें जगह मिली, लेकिन वह सब अब बीते जमाने की बात माना जाता है।

 भारत जैसे वैविध्यपूर्ण समाज में वही व्यवस्था टिकाऊ सिद्ध होगी, जो विभिन्न धाराओं को अपने में समेट कर चले।

 इसका अर्थ है वैचारिक बहुलता को स्वीकार करना और विभिन्न समुदायों के रहन-सहन, जीवन शैली, आशाओं-आकांक्षाओं का प्रतिनिधित्व करना।

 क्या बीजेपी इसके लिए तैयार हो सकेगी।

, सौजन्य- नवभारत टाइम्स।

