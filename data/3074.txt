मोदी और राहुल की जवाबी कव्वाली में फंसा लोकतंत्र (दैनिक भास्कर)।

लोकप्रिय राजनीति कभी बहुत गंभीर और विमर्शकारी नहीं रही है लेकिन, प्रधानमंत्री नरेंद्र मोदी और राहुल गांधी की जवाबी कव्वाली के चलते वह अब हास्यास्पद हो चली है।

 विडंबना है कि यह हास्य नाटिका नोटबंदी से पैदा हुई जनता की त्रासदी पर खेली जा रही है।

राहुल ने भाजपा नेताओं को मजाक उड़ाने का मौका खुद दिया है, क्योंकि जिस आरोप को वे भूकंपकारी बता रहे थे, उसे ‘आप’ के नेता अरविंद केजरीवाल लगा चुके हैं।

 इसलिए जब उन्होंने गुजरात के मेहसाणा में यह आरोप दोहराया कि सहारा और बिरला समूह ने मोदी को तब चंदा दिया था जब वे गुजरात के मुख्यमंत्री थे तो कोई चौंकाने वाला प्रभाव नहीं पैदा हुआ।

 उल्टे एनडीए सरकार के मंत्री मोदी को गंगा की तरह पवित्र और राहुल को अगंभीर बताने में जुट गए।

 उससे भी आगे बढ़कर मोदी ने बनारस में चुटकी लेते हुए कहा कि वे युवा नेता हैं और बोलना सीख रहे हैं, इसलिए उन्हें खुशी है पर इस दौरान उनका काला मन बाहर आ रहा है।

 संयोग से जो आरोप राहुल ने अगले साल चुनाव के लिए तैयार हो रहे गुजरात में लगाए हैं उसके बारे में सुप्रीम कोर्ट पहले ही कह चुका है कि वे गंभीर नहीं हैं।

 न्यायमूर्ति खेहर ने चर्चित वकील प्रशांत भूषण से यह कहकर उस आरोप की ताकत कम कर दी थी कि कोई ठोस सबूत लाइए वरना संवैधानिक पदों पर बैठे लोगों पर ऐसे आरोप न लगाइए।

 इन कमजोर आरोपों के बावजूद राहुल के लिए एक बात फायदे की जरूर रही है कि इस जवाबी कव्वाली में वे भाजपा और मोदी के निशाने पर हैं और चर्चित हो रहे हैं।

मोदी और उनकी पार्टी के लोग राहुल के लिए सदैव अपमानजनक और उपहास करने वाली भाषा बोलते हैं और इस बार भी उन्होंने कोई कसर नहीं छोड़ी।

 संभव है कांग्रेस की रणनीति यही हो कि भाजपा और उसके नेता बड़बोलेपन और अभद्रता के कारण जनता की नज़रों से उतर जाएं, क्योंकि 2009 में जब लालकृष्ण आडवाणी ने तत्कालीन प्रधानमंत्री मनमोहन सिंह के स्वास्थ्य और उनकी राजनीतिक हैसियत के बारे में आहत करने वाली टिप्पणियां की थीं और लोगों ने चुप रहने वाले सिंह को दोबारा सत्ता सौंप दी थी।

 इसलिए राहुल भले मोदी और भाजपा का बड़बोलेपन से जवाब देना चाह रहे हैं पर वह होता दिखता नहीं।

 उन्हें इस कव्वाली में अगर लाभ मिलेगा तो सहानुभूति का ही और वह गंभीर और संवेदनशील बातों से ही हासिल होगी।

, सौजन्य – दैनिक भास्कर।

