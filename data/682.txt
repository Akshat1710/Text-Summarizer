निजी क्षेत्र में आरक्षण (दैनिक जागरण )।

राष्ट्रीय पिछड़ा वर्ग आयोग ने सरकार से सिफारिश की है कि वह निजी क्षेत्र की कंपनियों में पिछड़े वर्ग के लिए सत्ताइस फीसदी आरक्षण के लिए विधेयक लाए।

 भारत में आरक्षण ऐसा शब्द है जिससे उसको चाहने वाले और न चाहने वाले, दोनों परेशान होते हैं।

 चाहने वाले इसलिए कि उसका दायरा और बढ़ क्यों नहीं रहा और आरक्षण विरोधियों को लगता है कि संविधान में जिसकी व्यवस्था दस साल के लिए की गई थी वह साढ़े छह दशक बाद भी क्यों बना हुआ है।

 दोनों तरफ के लोग ठहर कर सोचने को भी तैयार नहीं कि इसके हल की क्या कोई और सूरत हो सकती है।

 इस बात पर विचार करने से भी लोग खौफजदा हैं कि पिछले सत्तर सालों में हालात उतने क्यों नहीं बदले जितने बदलने चाहिए थे।

 दरअसल समस्या आरक्षण नहीं है।

 समस्या शिक्षा और रोजगार के अवसरों की कमी है।

 आरक्षण पहले नौकरी में आया, फिर शिक्षा संस्थाओं में और उसके बाद प्रोन्नति में।

, अब मांग उठ रही है कि सरकारी क्षेत्र से इसका दायरा बढ़ाकर निजी क्षेत्र तक ले जाया जाए।

 पिछड़ा वर्ग आयोग की सिफारिश से निजी क्षेत्र में आरक्षण का जिन्न एक बार फिर बोतल से बाहर आ गया है और इस बार वह पहले जैसा कमजोर नहीं नजर आता।

 12011 की जनगणना के मुताबिक 2001 से 2011 के दस सालों में सरकारी क्षेत्र में रोजगार के सोलह लाख अवसर कम हुए।

 उच्च शिक्षा और व्यावसायिक शिक्षा हासिल करने की चाह रखने वाले लोगों की संख्या जितनी बड़ी है उसके लिए जगहें बहुत कम।

 जब कम योग्यता वाला वह जगह ले जाता है तो ज्यादा योग्यता वाले को लगता है कि उसका हक मारा जा रहा।

 यह सामाजिक अलगाव से अलग मसला है।

, आरक्षण विरोधियों के पास सबसे बड़ा मुद्दा योग्यता (मेरिट) का है।

 मेरिट को नजरअंदाज नहीं किया जा सकता, लेकिन तस्वीर का दूसरा पहलू यह है कि समाज के इतने बड़े वर्ग को कम योग्यता के नाम पर छोड़ा भी तो नहीं जा सकता।

 इस वर्ग के पिछड़ जाने के लिए हजारों साल का उत्पीड़न जिम्मेदार है।

 उसकी भरपाई तो किसी न किसी रूप में होनी चाहिए।

 इसलिए निजी क्षेत्र को भी उनके बारे में सोचने का समय आ गया लगता है।

 एक और बात नहीं भूलना चाहिए कि मेरिट की बात करने वाले चिकित्सा, इंजीनीयरिंग और दूसरे व्यावसायिक शिक्षण संस्थानों में करोड़ों रुपये की कैपिटेशन फीस देकर एडमिशन पाने वालों के बारे में चुप्पी साध लेते हैं।

 इससे संदेश यह जाता है कि मेरिट का तर्क समाज के कमजोर लोगों को रोकने के लिए दिया जाता है।

, निजी क्षेत्र में आरक्षण का मुद्दा 2005 में संप्रग सरकार में समाज कल्याण मंत्री मीरा कुमार ने उठाया था।

 दरअसल सरकार ने 2004 में देश के 218 औद्योगिक घरानों और व्यापारिक संगठनों को पत्र लिखकर दलितों आदिवाससियों के लिए आरक्षण की कानूनी व्यवस्था करने का इरादा जाहिर किया था।

 तत्कालीन सरकार ने जब निजी क्षेत्र में दलितोंआदिवासियों के आरक्षण की संवैधानिक व्यवस्था की बात की तो निजी क्षेत्र की ओर से तीखी प्रतिक्रिया आई।

 बातचीत के बाद सरकार और निजी क्षेत्र में इस पर सहमति बनी कि निजी क्षेत्र सकारात्मक उपायों के जरिये सामाजिक न्याय की योजनाओं को लागू करेगा और दलितों एवं आदिवासियों के कौशल विकास में योगदान करेगा।

 इस पर सरकार ने आश्वासन दिया कि वह इस संबंध में कोई कानून नहीं बनाएगी।

, मीरा कुमार ने उस समय एक बात पर खुशी जाहिर की की थी कि निजी क्षेत्र ने पहली बार स्वीकार किया कि मेरिट कोई स्वाभाविक परिघटना नहीं है, बल्कि सामाजिक परिस्थितियों की देन है।

 उनके लिए यह बहुत बड़ी उपलब्धि थी।

 इस घटना को 11 साल से अधिक हो गए, लेकिन निजी क्षेत्र ने इस दिशा कोई ठोस कदम नहीं उठाया।

 अब राष्ट्रीय पिछड़ा वर्ग आयोग ने पिछड़ों को सत्ताइस फीसदी आरक्षण देने की सिफारिश की है।

 निजी क्षेत्र जिस समस्या से आंखें मूंदकर यह सोच रहा था कि वह खत्म हो गई, वह अब और बड़े रूप में उसके सामने है।

 2005 में उद्योग परिसंघ सीआइआइ के अध्यक्ष वाईसी देवेश्वर ने कहा था कि उद्देश्य आरक्षण नहीं बल्कि रोजगार के नए अवसर तलाशने का है।

 असली समस्या यही है।

 रोजगार देश की सबसे बड़ी समस्या है।

 नरेंद्र मोदी सरकार के लिए यह मुद्दा सबसे अहम है, क्योंकि मोदी लहर में सबसे अधिक योगदान युवा मतदाताओं का है।

 युवा मतदाताओं की सरकार से एक ही अपेक्षा है कि वह उनके लिए रोजगार के अवसर उपलब्ध कराए, लेकिन सरकार हो या निजी क्षेत्र, दोनों में रोजगार के अवसर उपलब्ध कराने की एक सीमा है।

 यही कारण है कि प्रधानमंत्री का सारा जोर स्वरोजगार पर है।

, स्टार्ट अप इंडिया, स्टैंड अप इंडिया और मुद्रा योजना का यही मकसद है।

 आरक्षण का मामला केवल रोजगार का नहीं है।

 वह सामाजिक समानता के अधिकार का भी मुद्दा है।

 उसका हल आरक्षण नहीं है।

 उसके लिए सोच में बदलाव जरूरी है, लेकिन इस सामाजिक बदलाव की प्रक्रिया पर राजनीति का ग्रहण लगा है।

 राजनीति मांग करती है कि यह सामाजिक भेद बना रहे।

 इसलिए राजनीतिक प्रतिष्ठान ने पिछले सत्तर सालों में इस पक्ष की उपेक्षा करने में ही अपना भला समझा।

 राजनीति को आरक्षण में वोट का अवसर नजर आता है और बात जब वोट की हो तो सारे तर्क बेमानी हो जाते हैं।

 यह ऐसा मुद्दा है जिस पर एक असहज और बेचैनी भरी आमराय है।

 इस मुद्दे पर कोई भी राजनीतिक दल विरोध में खड़ा होने का साहस नहीं कर सकता।

 बिहार विधानसभा चुनाव के समय राष्ट्रीय स्वयंसेवक संघ के प्रमुख मोहन भागवत के आरक्षण की समीक्षा के एक बयान ने भाजपा की हार की जमीन तैयार कर दी, क्योंकि समीक्षा की बात करने वाले को आरक्षण विरोधी के रूप में पेश करना बहुत आसान है।

1कौशल विकास एक ऐसा कार्यक्रम है जिसके जरिये निजी क्षेत्र समाज के कमजोर तबकों के लिए अपने दरवाजे खोल सकता है।

 यह एक सामाजिक जिम्मेदारी है जिससे अधिक समय तक बचना संभव नहीं है।

, पिछले सत्तर सालों में निजी क्षेत्र ने इस तरफ ध्यान दिया होता तो शायद आज स्थिति बहुत बेहतर होती।

 स्पष्ट है कि निजी क्षेत्र अपनी सामाजिक जिम्मेदारी से अब तक भागता रहा है।

 जब भी कानून के जरिये इसे लागू कराने का दबाव बढ़ता है तो वह स्वेच्छा से इस दिशा में काम करने की बात करता है।

 दबाव कम होते ही वह अपना वादा भूल जाता है।

 यह लुकाछिपी का खेल बहुत लंबे समय तक नहीं चलने वाला।

 निजी क्षेत्र या तो अपनी पहल पर इस दिशा में गंभीर कदम उठाए या उसे कानून के जरिये लागू किए जाने की बाध्यता के लिए तैयार रहे, क्योंकि कोई भी सरकार इस मुद्दे पर जन दबाव को अधिक समय नहीं ङोल सकती।

 जिस तरह से वोट बैंक के लालच में नई नई जातियां आरक्षण के दायरे में शामिल की जा रही हैं उससे भी निजी क्षेत्र में आरक्षण का दबाव बढने ही वाला है।

,  , सौजन्य :- दैनिक जागरण ,11.02.2016,प्रदीप सिंह (राजनीतिक विश्लेषक एवं वरिष्ठ स्तंभकार हैं)।

