एवरेस्ट पर पहुंचना सफलता रास्ते में हुआ अहसास सुख (दैनिक भास्कर)।

अतिशय धन लिप्सा और अनियंत्रित उपभोग हमें ‘चूहा दौड़’ के ऐसे दुश्चक्र में फंसा देता है कि हम चैन से बैठ नहीं पाते।

 अत्यधिक प्रतिस्पर्धा हमें दूसरों से और अति आत्म-केन्द्रितता हमें अपनों से दूर कर देती है।

 हम अलगाव, अकेलेपन का शिकार होकर हताशा से घिर जाते हैं।

 जीवन निरर्थक लगने लगता है।

 आर्थिक रूप से खुशहाल बहुतेरे व्यक्तियों की आज यही नियति है।

 आधुनिक जीवनशैली ने हमारे सामने सुविधाओं का अंबार तो लगा दिया है किंतु क्या हम सुखी हैं।

परम्परा से हमें सफल-सार्थक जीवन जीने के लिए चारों पुरुषार्थों (धर्म, अर्थ, काम, मोक्ष) के बीच संतुलन बनाए रखने की शिक्षा मिली थी।

 हमने दो (अर्थ और काम) को तो अपना लिया और बाकी दो को छोड़ दिया।

 हमारा संतुलन बिगड़ गया।

 हमारा जीवन विक्रेता, क्रेता और उपभोक्ता बनने तक ही सीमित हो गया।

 हम भूल गए कि मनुष्य की उच्चतर पहचान उसकी सृजनशीलता में है जो उसे कला, साहित्य, विज्ञान, दर्शन, राजनीति और सामान्य जीवन के उन आयामों से परिचित कराती है, जिनमें सहभागिता का मानसिक सुख किसी व्यक्ति विशेष पर निर्भर नहीं होता और जो अपेक्षाकृत अधिक स्थायी भी होता है।

जब हम बच्चों के साथ खेलना, प्राकृतिक सुषमा में रमना, घर-परिवार में हंसना-खिलखिलाना और मित्रों के साथ बतियाना भूल जाते हैं, तो हम खुद को उन सुखों से वंचित कर देते हैं जो अर्थ साध्य नहीं है।

 भौतिक सफलता जीवन में सार्थकता और सौंदर्य का स्थान नहीं ले सकती।

 सफलता सुख का अंश मात्र है, न कि उसका एकमात्र स्रोत।

 हमें दोनों के बीच अंतर समझना चाहिए।

 सफलता यदि एवरेस्ट की चोटी पर पहुंचना है, तो सुख रास्ते में मिलने वाला आनंद है।

 यह तभी संभव है, जब हमें अपने काम से गहरा प्रेम हो।

 तब सफलता की चिंता में हम घुलते नहीं रहते और उसे पाना भी आसान हो जाता है।

 अतः एक सुखी व्यक्ति के लिए सफल होने की संभावना एक सफल व्यक्ति के सुखी होने से ज्यादा है।

 सफलता के पास सुख की मास्टर चाबी नहीं है।

, जीवन में अपने आप को समझना, उतना ही जरूरी है जितना सही जीवन दृष्टि को अपनाना।

 अत्यधिक प्रतिस्पर्धा, ईर्ष्या, ऊब व उत्तेजना, थकान, पाप की भावना और लोगों की प्रतिक्रिया का डर आदि नकारात्मक भावात्मक स्थितियों पर नियंत्रण कर और अपनी प्राकृतिक प्रवृत्तियों की सभ्य और संतुलित ढ़ंग से पूर्ति करके मनुष्य अच्छा जीवन बिता सकता है।

 इसके लिए भौतिक सुखों का अनावश्यक त्याग जरूरी नहीं है।

 ज्यादा अच्छा है कि हम अपनी नैसर्गिक क्षमताओं, रुचियों को पहचान कर अपनी सृजनात्मकता के आयाम का चयन करके उसमें अपने व्यक्तित्व को अभिव्यक्त करने का प्रयास करें।

ऐसे सृजन कार्य से मिलने वाला आनंद गहरी आत्म-तृप्ति दे जाता है, जो किसी धन-सम्मान का मोहताज नहीं होता।

 गरीबी और अभावों के बीच भी ऐसा जीवन भीतर से इतना शांत, संयमित और आत्म सम्पन्न होता है कि उसकी तुलना भौतिक सुखों से भरे जीवन से नहीं की जा सकती।

 महान लेखकों का जीवन इसी श्रेणी में रखा जा सकता है।

 निम्नतम अपेक्षाओं के साथ प्रेमपूर्ण मानवीय संबंध भी इसका एक उदाहरण हो सकता है।

, हमें ऐसी जीवन मूल्य दृष्टि भी अपनाने की जरूरत है जो हमारे मूल्यों संबंधी असमंजस को दूर कर, अतिशय विरक्तिवाद और अमर्यादित भोगवाद के बीच मध्य मार्ग को निर्देशित करें।

 हमें साधन और साध्य मूल्यों के बीच अंतर समझना चाहिए।

डॉ. आलोक टंडन।

रिसर्च फैलो, इंडियन काउंसिल ऑफ फिलोसॉफिकल रिसर्च प्रोजेक्ट, – डॉ. आलोक टंडन।

सौजन्य – दैनिक भास्कर।

