संपादकीय : दिल्ली शहर में बच्चे (नवभारत टाइम्स)।

यूनाइटेड नेशंस चिल्ड्रेंस फंड (यूनिसेफ) ने दिल्ली में रेकॉर्ड स्तर पर उच्च वायु प्रदूषण को दुनिया के लिए खतरे की घंटी बताया है।

 यूनिसेफ की मानें तो इस शहर में ली गई हर सांस के साथ बच्चों की तकलीफ बढ़ रही है।

 कुछ रोज पहले यूनिसेफ ने चेताया था कि दुनिया के लगभग 30 करोड़ बच्चे इतनी ज्यादा विषैली हवा के संपर्क में हैं कि उनके विकसित होते मस्तिष्क पर भी इसका दुष्प्रभाव पड़ सकता है, लेकिन फिलहाल प्रदूषण के घेरे में दिल्ली के बच्चे हैं।

पिछले दिनों जब राजधानी में पिछले 17 साल की सर्वाधिक धुंध रही तो यहां 5000 से ज्यादा स्कूलों को बंद करना पड़ा।

 धुआं, धूल और ओस के इस गैसीय घोल में कुछ दिनों तक भरी दोपहर सौ मीटर के परे भी देख पाना संभव नहीं था।

 तब सिरदर्द, बुखार, जुकाम-खांसी जैसी परेशानियों के अलावा बच्चे अस्थमा और ब्रोंकाइटिस की चपेट में भी देखे गए।

 अनुमान के मुताबिक, राजधानी में वायु प्रदूषण का औसत स्तर प्रति घन मीटर 999 माइक्रोग्राम पार्टिकुलेट मैटर के स्तर पर पहुंच गया था, जो सुरक्षित समझी जाने वाली सीमा से 15-16 गुना अधिक है।

, हवा में पार्टिकुलेट मैटर का बढ़ना सेहत के लिए कितना खतरनाक हो सकता है, इसका अंदाजा इस बात से लगाया जा सकता है कि दिल्ली के स्कूली बच्चों में कम-से-कम 40 फीसदी के फेफड़े पूरी तरह स्वस्थ नहीं हैं।

 बीते साल मई में यह तथ्य हील फाउंडेशन और ब्रेथ ब्लू के एक अध्ययन से सामने आया था।

 बाहरी और घरेलू वायु प्रदूषण से सबसे ज्यादा बच्चे ही प्रभावित होते हैं क्योंकि उनकी रोग-प्रतिरोधक क्षमता अभी विकसित हो रही होती है और श्वसन तंत्र कमजोर होता है।

, वायु प्रदूषण की वजहों और इनकी रोकथाम के बारे में लोग अब काफी कुछ जानते हैं।

 फिर भी हम और हमारी सरकारें अपना ढर्रा बदलने को तैयार नहीं हैं।

 यह स्थिति बदलनी होगी, क्योंकि वायु प्रदूषण को सीमाओं में नहीं बांधा जा सकता।

 दिल्ली के बाद अब बारी वाराणसी, लखनऊ, ग्वालियर और रायपुर जैसे शहरों की भी है।

 हम आने वाली पीढ़ी को कैसा जीवन देकर जाएंगे, यह सवाल तो है ही, लेकिन जब हम आज ही उन्हें जहरीली हवा में घुटने के लिए छोड़ रहे हैं, तो दूर की बातों के लिए जगह कहां बनती है।

, सौजन्य – नवभारत टाइम्स।

