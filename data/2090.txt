कृषि पर ध्यान (बिजनेस स्टैंडर्ड)।

हर वर्ष बजट में कृषि को शीर्ष प्राथमिकताओं में गिनाने की कवायद चली आ रही है।

 ऐसे में वर्ष 2017-18 का आगामी बजट भी अलग नहीं होगा।

 लेकिन इस बार वित्त मंत्री अरुण जेटली को अपने कहे पर अमल भी करना होगा।

 चूंकि अतीत में घोषित की गई ऐसी तमाम योजनाएं और नीतियां ग्रामीण क्षेत्रों की परेशानी दूर करने में नाकाम रही हैं इसलिए जेटली को कुछ अलग करना होगा।

 हाल के दिनों में किसानों के संकट की मुख्य वजह लगातार दो बार सूखा पडऩा और उसके बाद अच्छे मॉनसून की बदौलत खरीफ की बंपर पैदावार के चलते उपज के मूल्य में भारी गिरावट आना रही।

 मौजूदा रबी सत्र में भी बढिय़ा उपज होने की संभावना है।

 खराब अवधारणा वाली, आधे-अधूरे ढंग से लक्षित और बुरे क्रियान्वयन वाली नीतियों को भी इसके लिए उत्तरदायी ठहराया जा सकता है।

 नकदी की किल्लत से जूझ रहे किसानों को फौरी राहत देने के लिए बजट से पहले ही कुछ उपाय किए जा चुके हैं।

 इसमें नोटबंदी के बाद अल्पावधि के फसल ऋण पर दो माह के लिए ब्याज नहीं लेना और किसान क्रेडिट कार्ड को रुपे डेबिट कार्ड में बदलना शामिल है।

 परंतु इतने भर से ग्रामीण क्षेत्रों की वित्तीय दिक्कतें आसानी से दूर नहीं होने वाली।

वित्त मंत्री कृषि क्षेत्र के लिए जो बजट प्रस्ताव पेश करेंगे उसमें खस्ताहाल ग्रामीण अर्थव्यवस्था में नई जान फूंकने और व्यापक आर्थिक लाभ के लिए ग्रामीण मांग में तेजी लाना शामिल हैं।

 इसके लिए रोजगार के अवसर पैदा करने होंगे और ग्रामीण इलाकों में कृषि से जुड़ी तथा गैर कृषि आय में इजाफा करना होगा।

 कृषि क्षेत्र में संस्थागत ऋण में विस्तार हुआ है और वर्ष 2003-04 के 87,000 करोड़ रुपये से बढ़कर वह अब 9,00,000 करोड़ रुपये तक जा पहुंचा है।

 इसके परिणामस्वरूप किसानों का कर्ज का बोझ बढ़ा है जबकि उनकी आय में कोई खास इजाफा नहीं हुआ है।

 बजट में किसानों की ऋण पर निर्भरता कम करने पर ध्यान देने की आवश्यकता है।

 इसके लिए इस बात पर जोर दिया जाना चाहिए कि अगर कुछ खास क्षेत्रों में सुधार किया जाए और उनको मजबूत बनाया जाए तो कृषि उत्पादकता बढ़ाई जा सकती है।

 इसमें कच्चे माल का किफायती इस्तेमाल और कृषि और गैर कृषि क्षेत्र में उपज का मूल्यवर्धन शामिल है।

 ये तमाम गतिविधियां आय बढ़ाने वाली हैं।

 इसके लिए सिंचाई, जरूरत के मुताबिक कच्चे माल के प्रयोग, मिश्रित खेती की मदद से जोखिम प्रबंधन और समुचित बीमा कवर के साथ-साथ बेहतर, पारदर्शी और किफायती विपणन के चलते कृषि उपज से हासिल होने वाली आय आदि शामिल हैं।

 कुलमिलाकर खेती में कम लागत के साथ अधिक उत्पादन लाना लक्ष्य है।

, खेती के कई अन्य अहम पहलू हैं जिन पर अब तक ध्यान नहीं दिया गया।

 इनमें से एक है कृषि क्षेत्र में होने वाली बरबादी को कम करना।

 खासतौर पर फसल कटाई के बाद कुप्रबंधन से होने वाला नुकसान।

 जिन इलाकों में खेतिहर मजदूर महंगे हैं वहां खेती के काम का मशीनीकरण करके कम लागत पर अच्छी उपज पाई जा सकती है।

 कृषि मशीनों पर सब्सिडी बिजली और पानी पर सब्सिडी की तुलना में अधिक उपयोगी है क्योंकि उन पर सब्सिडी उन अहम संसाधनों की बरबादी को ही न्योता देती है।

 तकनीक और शोध व्यय बढ़ाना और तकनीक हस्तांतरण भी उतना ही अहम है।

 खासतौर पर इसलिए क्योंकि इन क्षेत्रों में निजी निवेश नहीं आ रहा।

 आदर्श तौर पर देखा जाए तो कृषि क्षेत्र के जीडीपी का दो प्रतिशत इन क्षेत्रों में जाना चाहिए।

 अगर आगामी बजट में इसे मौजूदा 0.3 फीसदी से बढ़ाकर एक फीसदी तक भी किया जा सका तो यह कृषि क्षेत्र को मजबूत आर्थिक आधार देने वाला कदम साबित होगा।

, सौजन्य- बिजनेस स्टैंडर्ड।

