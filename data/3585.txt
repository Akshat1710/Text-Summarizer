फर्जीवाड़े पर नकेल (दैनिक जागरण)।

राज्य सरकार ने फर्जी तरीके से छात्रवृत्ति की राशि लेने वाले संस्थानों पर कार्रवाई की प्रक्रिया शुरू की है।

 शिक्षा में भ्रष्टाचार पर रोक की यह सराहनीय पहल है।

 कल्याण विभाग ने ऐसे तमाम शैक्षणिक संस्थाओं की पड़ताल के बाद गलत तरीके से छात्रवृत्ति की राशि लेने के मामले में कार्रवाई शुरू की है।

 कल्याण विभाग को 304 संस्थानों ने जरूरी कागजात उपलब्ध नहीं कराए हैं।

 इनमें से 111 झारखंड में तथा 193 देश के अन्य राज्यों में संचालित शैक्षणिक संस्थान है।

 ऑनलाइन पद्धति से छात्रवृत्ति के लिए आवेदन आमंत्रित करने तथा डीबीटी के माध्यम से छात्रों के खाते में राशि हस्तांतरित करने के बाद यह फर्जीवाड़ा पकड़ में आया है।

 बहरहाल, विभाग ने इन संस्थानों को छात्रवृत्ति प्रदान करने पर रोक लगा दी है।

 जिन संस्थानों को छात्रवृत्ति देने पर रोक लगाई गई है, उनमें से मध्य प्रदेश के सर्वाधिक 40 तथा ओड़िशा के 36 कालेज ब्लैक लिस्टेड किए गए हैं।

 विभाग ने इसी कड़ी में अब तक बगैर पड़ताल के बांटी जाती रही छात्रवृत्ति पर भी अंकुश लगाने की प्रक्रिया शुरू कर दी है।

 पिछले शैक्षणिक सत्र में 50 प्रतिशत से कम अंक लाने वाले छात्रों को छात्रवृत्ति नहीं देने पर विभाग कार्रवाई कर रहा है, वहीं छात्रों को भी अधिकतम 50 हजार रुपये अथवा कॉलेज की वास्तविक फीस से अधिक राशि अब नहीं मिलेगी।

 1राज्य सरकार ने जिन शैक्षणिक संस्थानों का फर्जीवाड़ा पकड़ा है उसमें आंध्र प्रदेश तथा कर्नाटक के 14-14, बिहार के छह, चंडीगढ़, गुजरात, हिमाचल प्रदेश, सिक्किम और उत्तराखंड के एक-एक, दिल्ली के दो, छत्तीसगढ़, राजस्थान तथा तेलंगाना के सात-सात, हरियाणा तथा उत्तरप्रदेश के 11-11, मध्य प्रदेश के 40, महाराष्ट्र के चार, ओड़िसा के 36, पंजाब के 16 तथा तमिलनाडु के पांच कालेज शामिल हैं।

 इसके अलावा राज्य में बोकारो के 10, चतरा के 14, देवघर और पूर्वी सिंहभूम के चार-चार, धनबाद और रामगढ़ के पांच-पांच, गढ़वा, गुमला, जामताड़ा, खूंटी, सिमडेगा और पश्चिमी सिंहभूम के एक-एक, गिरिडीह, गोड्डा, लोहरदगा और पाकुड़ के दो-दो, हजारीबाग के नौ, कोडरमा और लातेहार के तीन-तीन, पलामू सात, रांची के 21 तथा सरायकेला के 12 कॉलेज इस सूची में शामिल है।

 सवाल उठता है कि बगैर जांच-पड़ताल के छात्रवृत्ति की राशि का भुगतान विभाग ने किन परिस्थितियों में किया।

 यह भी संभव है कि इस फर्जीवाड़े में विभागीय पदाधिकारियों की मिलीभगत हो।

 राज्य सरकार इस प्रकरण की जांच सक्षम एजेंसी से कराए।

 कल्याण विभाग की छात्रवृत्ति से छेड़छाड़ वंचित वर्ग के विद्यार्थियों के भविष्य के साथ खिलवाड़ है।

 स्थानीय संपादकीय : झारखंड , सौजन्य – दैनिक जागरण।

