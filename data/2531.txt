मित्रा का सवाल (दैनिक जागरण)।

राज्य के वित्त मंत्री अमित मित्रा अमेरिका के मशहूर ड्यूक युनिवर्सिटी और दिल्ली स्कूल आफ इकोनोमी से अर्थशास्त्र की पढ़ाई की है।

 देश के अर्थशास्त्रियों में उनका भी नाम आता है।

 मित्रा की संक्षिप्त भूमिका बताने की यहां इस लिए जरूरत पड़ रही है कि उन्होंने नोटबंदी के मुद्दे पर कुछ सवाल उठाए है।

 देश में अभी जो परिस्थिति पैदा हुई है उसमें मित्रा के सवाल को नजरअंदाज नहीं किया जा सकता है।

 वह जीएसटी पर अधिकार प्राप्त कमेटी के चेयरमैन भी हैं जिन्हें सभी राज्यों के वित्त मंत्रियों के साथ तालमेल रखना पड़ता है।

 ऐसे में नोटबंदी पर उनकासवाल मायने रखता है।

 मित्रा का कहना है कि नोटबंदी से राज्य की आर्थिक व्यवस्था पर बुरा असर पड़ेगा।

 देश की आम जनता खास कर गरीब वर्ग विशेष तौर पर प्रभावित होगा।

 जीएसटी बिल पास कर हम अर्थव्यस्था को पुनगर्ठित करने की प्रक्रिया के बीच चल रहे थे।

 दूसरी ओर अर्थव्यवस्था पर नोटबंदी की मार पड़ गई।

 जीएसटी के लागू होने से आर्थिक असंतुलन को संभालने में में दो वर्षों का समय लग जाता।

 लेकिन नोटबंदी की वजह से अब अर्थव्यस्था को पटरी पर लाने में और ज्यादा समय लगेगा।

 86 प्रतिशत नकदी के अभाव का जीडीपी पर असर पड़ेगा।

 महाराष्ट्र में कपड़ा मिल के मजदूर व पश्चिम बंगाल तथा असम में चाय बागान के मजदूरों को अपना रोजगार खोना पड़ रहा है।

 महाराष्ट्र के 70 प्रतिशत कपड़ा में मिलों में काम ठप हो गया है।

 सूरत में जेवर निर्माण में लगे पश्चिम बंगाल के 70 प्रतिशत कारीगर घर लौट आए हैं।

 इस बार खरीफ फसल अच्छी हुई है लेकिन नकदी के अभाव में कृषि मंडियों में खरीददार नहीं मिलेंगे।

 किसान आर्थिक रूप से प्रभावित होंगे।

इसमें गौर करनेवाली बात यह है कि प्रधानमंत्री नरेंद्र मोदी के 1000 और 500 रुपये के पुराने नोट के चलन पर रोक लगाने के बाद सबसे पहले पश्चिम बंगाल की मुख्यमंत्री ममता बनर्जी ने विरोध किया और उन्होंने अंतिम क्षण तक विरोध करने की रणनीति अपनाई है।

 ममता ने इस मुद्दे पर प्रधानमंत्री नरेंद्र मोदी पर जितने तीखे हमले किए उतने देश के किसी नेता ने अब तक नहीं किया है।

 विपक्षी दल अपने ढंग से विरोध कर रहे हैं।

 ऐसे में अमित मित्रा का विरोध मुख्यमंत्री ममता बनर्जी के विरोध से अलग करने के नहीं देखा जाएगा।

 इसके बावजूद मित्रा ऐसी स्थिति में वित्तीय संकट से उबरने का कुछ सुझाव दे ही सकते थे।

 अर्थशास्त्री होने के नाते उनसे ठोस सुझाव की अपेक्षा की जानी चाहिए।

 लेकिन उन्होंने भी पूर्व प्रधानमंत्री मनमोहन सिंह के अंदाज में कुछ तीखे सवाल उठाए लेकिन कोई सुझाव नहीं दिया।

 इसका मतलब तो यही है कि नोटबंदी के विरोध करनेवालों की भीड़ में मित्रा भी समान रूप से शामिल हैं।

 उनसे समस्या के समाधान की दिशा में कोई ठोस सुझाव की उम्मीद नहीं की जानी चाहिए।

 स्थानीय संपादकीय : पश्चिम बंगाल ।

सौजन्य – दैनिक जागरण।

