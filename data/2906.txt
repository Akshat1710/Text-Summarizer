सख्ती भी जरूरी (दैनिक जागरण)।

नशामुक्त बिहार के लिए ऐतिहासिक मानव शृंखला आयोजन के बाद राज्य सरकार कानूनी कार्रवाई का रोडमैप तैयार कर रही है।

 यह सही वक्त पर सही दिशा में उठाया जा रहा कदम है।

 इसमें दो राय नहीं कि पिछले नौ-दस महीनों में राज्य सरकार द्वारा चलाए गए शराबबंदी अभियान के फलस्वरूप बड़ी संख्या में लोगों ने शराब से छुटकराया पाया।

 इससे उन हजारों परिवारों में खुशहाली लौटी जो शराब के कारण बर्बादी के कगार पर पहुंच गए थे।

 इसके विपरीत कुछ लोग, खासकर शराब उत्पादन के अवैध कारोबारी नियम-कानून को ठेंगा दिखाने की कोशिश कर रहे हैं।

 ऐसे लोगों के खिलाफ कानून के कठोरतम प्रावधानों का इस्तेमाल किया जाना चाहिए।

 यह सुखद है कि शराब के खिलाफ महिलाओं में जबर्दस्त जागरूकता आई है।

 गत दिवस कैमूर जिले के एक गांव में महिलाओं ने जिस साहस के साथ शराब के अवैध कारोबार का भंडाफोड़ करवाया, वह वंदनीय है।

 यह अलग बात है कि इसके अगले दिन हताश कारोबारियों ने संबंधित परिवारों की बच्चियों के साथ दुव्र्यवहार किया।

 पुलिस को इस प्रकरण में अविलंब कठोर कार्रवाई करनी चाहिए।

 मुख्यमंत्री नीतीश कुमार ने पिछले दिनों एक सभा में महिलाओं से अपील की थी कि यदि उनकी जानकारी में कहीं शराब का कारोबार हो रहा है तो वे उसे नष्ट कर दें।

 सरकार उनका साथ देगी।

 मुख्यमंत्री के आह्वान के बाद यह पहली घटना है।

 अब प्रशासन की जिम्मेदारी है कि वह दोषियों को शिकंजे में कसकर उनका मनोबल तोड़े।

 शराब के बाद अब पूरी तरह नशामुक्ति की तैयारी है।

 इसके लिए पूर्व प्रचलित नारकोटिक्स एक्ट व अन्य कानूनों का सहारा लिया जाएगा।

 यह बिल्कुल सही रणनीति है।

 मुख्यमंत्री नीतीश कुमार भी इस मत के पक्षधर हैं कि कोई भी सामाजिक सुधार सिर्फ कानून के जरिए नहीं किया जा सकता।

 कानून की भूमिका सहयोग तक सीमित है।

 शराबबंदी और नशामुक्ति जैसे सामाजिक सुधारों के लिए लोगों का मानस बदलना होगा।

 इसके लिए निरंतर जन जागरूकता अभियान चलाए जाने चाहिए।

 ऐसे मौजूदा प्रयासों का प्रभाव भी दिख रहा है।

 जहां तक कानून की बात है, इसकी भूमिका अवैध कारोबार करने वाले पेशेवर श्रेणी के अपराधियों के मामलों में अधिक कारगर है।

 नशामुक्त बिहार आदर्शतम कल्पना है जो बिहार के गौरवशाली अतीत से मेल खाती है।

 ज्ञान और मोक्ष के लिए विख्यात धरती पर किसी भी किस्म की मादकता के लिए कोई स्थान नहीं होना चाहिए।

 नीतीश कुमार या सरकार अकेले यह लक्ष्य हासिल नहीं कर सकते।

 इसके लिए बिहार के जन-जन को योगदान करना होगा।

, नशामुक्त बिहार की मंशा सिर्फ तब पूरी होगी जब आम लोग इसे राज्य व अपने हित का विषय मानकर दिल से स्वीकार करें।

 सिर्फ कानून का इस्तेमाल करके यह लक्ष्य हासिल नहीं किया जा सकता।

 कानून की भूमिका उन अवैध कारोबारियों का मनोबल तोडऩे में कारगर होगी जो अपने स्वार्थ के लिए लोगों को नशे की अंधेरी दुनिया में धकेलते हैं।

 स्थानीय संपादकीय : बिहार , सौजन्य- दैनिक जागरण।

