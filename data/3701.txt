एकमुश्त मुआवजा (दैनिक भास्कर)।

राज्य में करीब सात दशक पहले गुलाम कश्मीर से पलायन कर यहां आए रिफ्यूजियों को वित्तीय पैकेज की पहली किस्त मिलने से सरकार ने उन्हें थोड़ी राहत जरूर दी है लेकिन अभी भी वर्षों से संघर्ष कर रहे हजारों रिफ्यूजी सरकार से पूरी तरह से संतुष्ट नजर नहीं आ रहे हैं।

 विगत दिवस राज्य की मुख्यमंत्री ने स्वयं कुछ परिवारों को साढ़े पांच-पांच लाख रुपये मुआवजे के तौर पर देकर इसकी शुरुआत जरूर की और सभी रिफ्यूजियों को सकारात्मक संदेश देने का प्रयास भी किया।

 विडंबना यह है कि सरकार उनके दर्द और मुश्किलों को पूरी तरह से समझ नहीं पा रही है।

 पच्चीस नवंबर वर्ष 1947 के दिन पाकिस्तान ने कश्मीर को हड़पने की नापाक साजिश रची और कबायलियों ने मीरपुर भिबंर, कोटली, मुजफ्फराबाद, सहित कई क्षेत्रों में कब्जा कर वहां रह रहे 18 हजार ङ्क्षहदू और सिखों का नरसंहार किया।

 पैंतीस सौ के करीब जख्मी हुए।

 जो लोग बच गए वे किसी तरह जान बचाकर जम्मू-कश्मीर सहित देश के अन्य हिस्सों में बस गए।

 उसके बाद से ही ये रिफ्यूजी अपने अधिकारों को लेकर संघर्ष कर रहे हैं।

 यह सर्वविदित है कि कुछ वर्ष पूर्व राज्य की उमर सरकार ने इन रिफ्यूजियों के लिए पच्चीस-पच्चीस लाख रुपये एकमुश्त मुआवजे के तौर पर देने की केंद्र सरकार से सिफारिश की थी।

 रिफ्यूजी सरकार से एकमुश्त मुआवजे के अलावा युवाओं के लिए रोजगार पैकेज की मांग कर रहे हैं।

 इतना ही नहीं कश्मीरी विस्थापितों की तर्ज पर देशभर के प्रोफेशनल कॉलेजों में आरक्षण भी उनकी मांग है।

 कुछ महीने पूर्व जब प्रधानमंत्री ने कश्मीर में आकर राज्य के लिए अस्सी हजार करोड़ रुपयों के पैकेज की घोषणा की और उसमें रिफ्यूजियों का जिक्र भी किया तो उन्हें लगा कि शायद अब उनका संघर्ष रंग ला गया।

 लेकिन इसमें भी उन्हें निराशा ही हुई।

 इसमें केवल उनके लिए दो हजार करोड़ रुपये ही रखे गए हैं।

 केंद्र सरकार को चाहिए कि वे रिफ्यूजियों के संघर्ष और दर्द को महसूस करे और राज्य सरकार व केंद्र की संसदीय समिति ने उन्हें मुआवजे के लिए जो राशि देने की सिफारिश की है, उसे पूरी तरह से लागू किया जाए ताकि सात दशक पहले उन्हें जो जख्म मिले थे, उन पर मल्हम लग सके।

 स्थानीय संपादकीय : जम्मू-कश्मीर , सौजन्य- दैनिक भास्कर।

