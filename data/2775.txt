खतरे में जवान (हिन्दुस्तान)।

जब भी सेना या सुरक्षा बलों का जिक्र आता है, हम अक्सर संजीदा हो जाते हैं।

 हम इन बलों और उनके जवानों का सम्मान करते हैं, क्योंकि वे न सिर्फ हमारी सीमाओं को सुरक्षित बनाते हैं, बल्कि उन्हीं की वजह से हम अपना जीवन बेखौफ जी पाते हैं।

 जब से आतंकवाद का खतरा बढ़ा है, हमारे मन में उनका यह सम्मान भी बढ़ गया है, क्योंकि अब वे शांतिकाल में भी अपनी जान हथेली पर लेकर डटे रहते हैं।

 आए दिन आतंकवादी हमलों में जवानों के शहीद होने की खबरें आती रहती हैं और हम उनकी इस शहादत को सलाम करते हैं।

 यह भी कहा जा सकता है कि इस मामले में देश का पूरा जनमत जवानों के साथ है।

 लेकिन इसका यह अर्थ नहीं है कि देश की नौकरशाही और दूसरी व्यवस्थाएं भी इसी भावना के साथ सेना व सुरक्षा बलों के साथ खड़ी होती हों।

, पिछले दो दिनों में जो खबरें सामने आई हैं, वे इसका एक बुरा पहलू हमारे सामने पेश करती हैं।

 सबसे पहली बात सीमा सुरक्षा बल के उस जवान की, जिसने एक वीडियो भेजकर पूरे देश को यह बताया कि सरहद पर तैनात जवानों को कितने घटिया स्तर का खाना दिया जाता है।

 उस जवान का कहना है कि उनके लिए सब कुछ आता है, लेकिन सब अधिकारियों द्वारा रफा-दफा कर दिया जाता है और उन्हें सुबह नाश्ते में सूखी रोटी व चाय ही मिलती है।

 इस वीडियो के सामने आते ही मामले की जांच का आदेश तो जरूर दिया गया, लेकिन इसकी लीपा-पोती भी शुरू हो गई।

 बात सामने लाने वाले जिस जवान को व्हिसल ब्लोअर का दर्जा दिया जाना चाहिए था, उसे पियक्कड़ और क्या-क्या बताया जा रहा है।

 जाहिर है, हालात सुधरेंगे इसके कोई संकेत नहीं आ रहे हैं।

, एक अन्य रिपोर्ट भारतीय सेना की ही है।

 यह रिपोर्ट उरी के सैनिक शिविर पर आतंकवादी हमले के बाद हुई जांच को लेकर है।

 इस रिपोर्ट में बताया गया है कि आतंकवादी उरी में इसलिए सफल नहीं रहे कि उनके पास ज्यादा आधुनिक हथियार थे, बल्कि इसलिए कामयाब हुए, क्योंकि उस शिविर में 50 ऐसी खामियां थीं, जिनका फायदा आतंकवादियों को मिला।

 सबसे बड़ी खामी यह थी कि वहां काफी असुरक्षित तरीके से ईंधन का भारी मात्रा में भंडारण किया गया था।

 इसी भंडार के एकदम पास सैनिकों के तंबू भी थे।

 जब आतंकवादियों ने इस भंडार में आग लगाई, तो 14 जवान इससे जलकर मर गए।

 एक और भयानक खबर हैती से आई है, जहां कुछ साल पहले संयुक्त राष्ट्र की शांति सेना के तहत असम राइफल्स के जवान भेजे गए थे।

 कागजों में दिखाया गया था कि उन सबको हैजे की वैक्सीन लगाई गई है, जबकि वास्तव में उन्हें यह वैक्सीन नहीं लगाई गई थी, जिसके कारण उनमें से कई हैजे का शिकार हो गए।

 आरोप तो यहां तक है कि यही सैनिक हैती में हैजा की महामारी फैलने का कारण बने।

 संयुक्त राष्ट्र अब इस आरोप की जांच भी कर रहा है।

, ये सारी बातें एक ही चीज की ओर इशारा करती हैं कि हमारी व्यवस्था और हमारी नौकरशाही सीमा पर तैनात या विदेश में तैनात सैनिकों को वे सम्मान नहीं देतीं, जिनके वे वास्तव में हकदार हैं।

 सम्मान तो दूर, उन्हें मूलभूत सुविधाएं भी ढंग से नहीं दी जातीं, यहां तक कि उनका भोजन भी।

 उरी शिविर का हमला और हैती की घटनाएं बताती हैं कि जवानों की जान-माल की भी बहुत ज्यादा परवाह नौकरशाही को नहीं है।

 हम शहीद होने वाले जवानों के लिए चाहे कितने भी स्मारक बना लें, उनके परिवार वालों को चाहे कितनी भी सुविधाएं क्यों न दे दें, लेकिन हमारी सुरक्षा का दायित्व तब तक पूरा नहीं होगा, जब तक कि इसके लिए सीमा पर तैनात जवानों को सम्मानपूर्ण सुरक्षित जीवन सुविधाएं नहीं देते।

, सौजन्य- हिन्दुस्तान।

