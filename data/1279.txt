सुर्खियों में रहे चर्चित मामले पर वही पुरानी अदालती तस्वीर आई सामने (बिजनेस स्टैंडर्ड)।

खत्म होते इस साल में न्यायपालिका के फैसलों ने समाचारों में खूब सुर्खियां बटोरीं।

 मगर ऐतिहासिक और महत्त्वपूर्ण फैसलों के पैमाने पर देखा जाए तो यह वर्ष उतना प्रभावी नहीं रहा।

 सुर्खियों वाले कुछ मामलों में न्यायाधीशों का मौखिक अवलोकन और अंतरिम आदेशों को देखते हुए लगा कि उनमें से कुछ ही बाध्यकारी या महत्ता के लिहाज से तार्किक निर्णय हैं, जैसा कि राष्टï्रगान से जुड़ी याचिका के मामले में हुआ।

, मिसाल के तौर पर न्यायाधीशों ने चेतावनी दी कि नोटबंदी के गलत कार्यान्वयन से ‘सड़कों पर दंगे’ हो सकते हैं लेकिन तमाम तीखे सवाल पूछने के बाद उन्होंने नौ संवैधानिक सवालों के साथ मामले को पांच न्यायाधीशों के पीठ को सुपुर्द कर दिया।

 हकीकत पर गौर करें तो संवैधानिक पीठ द्वारा मामलों का निपटारा करने की दर खासी खराब है, पीठ बमुश्किल ही सुनवाई के लिए बैठता है, सुनवाई के लिए न्यायाधीशों की कमी है, संवैधानिक पीठों के समक्ष तकरीबन 50 मामले पहले से ही लंबित हैं, उनमें से कुछ तो दशकों पुराने हैं।

, साल भर अदालतें प्रमुख मामलों में अपना दखल देती रहीं।

 एक समय देश के मदिरा मुगल माने जाने वाले विजय माल्या भारतीय स्टेट बैंक की अगुआई वाले कर्जदाताओं के एक समूह की भारतीय अदालतों में मौजूदगी और उनकी परिसंपत्तियों की घोषणा को लेकर अदालत से गुहार लगाने के बावजूद कानून के शिकंजे से बचते ही रहे।

 अदालतों में मची गहमागहमी आदेशों में परिणत नहीं हो पाती।

 सहारा समूह के प्रमुख सुब्रत रॉय को इतिहास में अब तक की सबसे लंबी पैरोल मिली लेकिन इसके लिए निर्धारित पैमाना यानी निवेशकों को पैसे लौटाने की शर्त पूरी नहीं हो पाई।

 हालांकि उन्हें तमाम मौखिक चेतावनियां दी गईं कि उन्हें वापस जेल भेज दिया जाएगा, जहां उन्होंने तकरीबन दो साल गुजारे।

, उच्चतम न्यायालय को महीने भर पहले ही 500 करोड़ रुपये से ज्यादा के बैंक डिफॉल्टरों की सूची मिल चुकी है लेकिन उसे अभी तक नहीं सूझ रहा कि इसके साथ क्या किया जाए।

 अदालत ने सरकार और भारतीय रिजर्व बैंक के खिलाफ कुछ सख्त टिप्पणियां जरूर की हैं लेकिन कोई आदेश नहीं दिया।

 दूसरी ओर इन नामों को सार्वजनिक करने को लेकर भी विवाद होता रहा, जबकि अपने पूर्व निर्णय में अदालत ने कहा कि सूचना के अधिकार के तहत प्राधिकरणों को यह खुलासा करने की बाध्यता है।

 विदेशों में जमा काला धन लाने से जुड़ी वकील राम जेठमलानी की याचिका भी अटकी पड़ी रही।

, भारतीय क्रिकेट कंट्रोल बोर्ड (बीसीसीआई) और न्यायपालिका में भी टकराव चलता रहा।

 दोनों पक्षों के बीच तनातनी की वजह बनी लोढ़ा समिति की सिफारिशें, जिन्हें लागू करने में बोर्ड टालमटोल करता रहा।

 न्यायपालिका ने बीसीसीआई को ‘आपसी फायदे के लिए काम करने वाला’ समूह करार देते हुए उसके खिलाफ तल्ख और चेतावनी भरे शब्दों का इस्तेमाल किया, मगर ऐसा प्रतीत हुआ कि अलग-अलग सुनवाइयों में मामले को खींचा जा रहा है।

 हालांकि अभी तक अंतिम फैसला नहीं आया है।

, शहरों में बढ़ते प्रदूषण को लेकर दायर जनहित याचिकाओं पर सुनवाई के दौरान सुर्खियों से यही लगा कि अदालत लक्जरी वाहन विनिर्माताओं पर तगड़ा हथौड़ा चलाने की तैयारी कर रही है।

 मगर महीने भर लंबी यह कवायद इस अंतरिम आदेश के साथ समाप्त हो गई कि डीजल कारें एक फीसदी का जुर्माना चुकाने के बाद बेची जा सकती हैं, जिस पर याची ने अदालत से कहा कि यह प्रभावित लोगों के लिए ‘बेहद मामूली’ है।

 दिल्ली में आम आदमी पार्टी और उप-राज्यपाल के बीच तकरार से जुड़ा मामला बिना किसी समाधान के भी साल भर चर्चा में रहा।

 उच्चतम न्यायालय ने कुछ गंभीर संज्ञान लिए लेकिन पूर्ण राज्य के दर्जे को अधर में ही छोड़ दिया।

, अदालतों के भीतर और बाहर अनुशासन में कमी आई है और भारत के मुख्य न्यायाधीश को खुद अपने समक्ष मौजूद दृश्य को ‘मछली बाजार’ करार देना पड़ा।

 न्यायाधीश की सर्वोच्च गद्दी से बमुश्किल आधे किलोमीटर दूर वकीलों के झुंड ने पत्रकारों और जवाहरलाल नेहरू विश्वविद्यालय छात्र संघ के पूर्व अध्यक्ष कन्हैया कुमार के साथ धक्कामुक्की की।

 कुमार को देशद्रोह के एक मामले में दिल्ली की जिला अदालत में पेश किया गया था।

 वकीलों पर कार्रवाई के लिए उच्चतम न्यायालय से गुहार लगाई गई लेकिन उससे जुड़ा मामला भी तारीख पर तारीख में ही उलझता रहा।

 अदालतें मामलों की तारीखें आगे बढ़ाती रहीं और वकील अपने ग्राहकों पर दलीलों का बोझ डालते रहे।

, अदालतों में मामलों के बढ़ते अंबार की कुछ वजह ये भी हैं, जो अब नया सामान्य पैमाना बन गया है लेकिन न्यायपालिका असल वजह पर प्रहार करने से हिचक रही है।

 खुद अपने द्वारा दिए गए घावों के अलावा आने वाले साल में न्यायपालिका पर कॉलेजियम तंत्र को लेकर कार्यपालिका के साथ विवाद का साया मंडराता नजर आ रहा है, जिस व्यवस्था में न्यायाधीश ही न्यायाधीशों की नियुक्ति करते हैं और कार्यपालिका की भूमिका गौण हो जाती है।

, – एम जे एंटनी।

सौजन्य – बिजनेस स्टैंडर्ड।

