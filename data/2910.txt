गंभीर मामला (दैनिक जागरण)।

पंजाब में गानों में अश्लीलता परोसे जाने और हथियारों के बढ़ते चलन पर हाईकोर्ट ने राज्य सरकार से जवाब मांगकर यह संकेत दिया है कि इस मामले को हल्के में नहीं लिया जा सकता।

 इसलिए, क्योंकि इन दोनों कारणों से पंजाब का सांस्कृतिक अवमूल्यन हो रहा है।

 राज्य की समृद्ध संस्कृति रही है जिसमें यहां के गीत- संगीत का बेहद महत्व है।

 यह अत्यंत चिंतनीय है कि पिछले काफी समय से गीतों के नाम पर फूहड़पन व अश्लीलता परोसी जाने लगी है।

 अंग्रेजी एलबमों की तर्ज पर पंजाबी एलबम बन रही हैं।

 कई तो तैयार भी विदेशों में हो रही हैं।

 पंजाबी की कई ऐसी आडियो व वीडियो सीडी बाजार में या गानें यू-ट्यूब वगैरह पर आ गए हैं जिन्हें परिवार में बैठकर देखना, सुनना मुश्किल हो सकता है।

 विडंबना यही है कि ऐसे गाने खूब प्रचार पाते हैं ।

 नतीजा यह होता है कि आम जगह, शादी-ब्याह, अन्य कार्यक्रमों में खूब बजने लगते हैं।

 इसका प्रभाव युवाओं व बच्चों पर पड़ रहा है।

 आधुनिकता का अभिप्राय अश्लीलता कदापि नहीं हो सकता।

 इसलिए यह आवश्यक है कि अश्लील गानों पर अंकु श लगे।

 लोकप्रियता के लिए सस्ते गीत-संगीत नहीं परोसे जाने चाहिए।

 सरकार के नियम-कानून व सेंसर बोर्ड तो हैं लेकिन हकीकत यही है कि वह ऐसे गानों पर लगाम लगाने में नाकाम रहे हैं।

 अब अदालत ने इस सिलसिले में दायर याचिका को स्वीकार कर जवाब मांगा है तो यह उम्मीद है कि कोई न कोई हल जरूर निकलेगा।

 दूसरा मसला हथियारों के प्रचलन और ‘ज्वॉय फायरिंग’ यानी शादी-ब्याह इत्यादि के मौके पर की जाने वाली फायरिंग का है।

 यह बेहद गंभीर बात है कि लोग अपनी शान व मनोरंजन के लिए लाइसेंसी पिस्तौल या बंदूक से हवाई फायर करते हैं, जिनसे कई बार हादसे हो जाते हैं।

 पंजाब में हाल ही के वर्षो में ऐसे कई मामले सामने आ चुके हैं।

 कुछ दिन पहले बठिंडा में तो शादी में गोली चलने से एक डांसर की मौत हो गई थी।

 सवाल यह उठता है कि आखिर ऐसे कार्य करने वाले लोगों को रोके कौन।

 पंजाब में वैसे भी हथियार रखने का चलन बहुत है।

 आत्मरक्षा के नाम पर लिए जाने वाले हथियार दरअसल शान-ओ-शौकत व रुतबे की निशानी बन गए हैं।

 इसका एक दुष्प्रभाव यह भी हुआ है कि पिस्तौल, रिवाल्वर लेकर हर कोई चलने लगा है।

 रोजमर्रा की छोटी-छोटी तकरार या फिर आपसी खुन्नस में कई बार गोली चलने लगी है।

 पिछले कुछ ही वर्षों में पंजाब में गैंगस्टरों की संख्या में काफी वृद्धि हो गई है।

 हथियारों की आसानी से उपलब्धता व इस्तेमाल ने अपराध में वृद्धि कर दी है।

 राज्य की कानून-व्यवस्था के लिए तो यह चुनौती है ही।

 इसलिए यह जरूरी है कि हथियारों के बेजा इस्तेमाल पर लगे प्रतिबंध का कड़ाई से पालन हो।

(स्थानीय संपादकीय : पंजाब), सौजन्य – दैनिक जागरण।

