राजनीतिक चंदे का गोरखधंधा (दैनिक ट्रिब्यून)।

राजनीतिक दल बिना चंदे के चुनाव लड़ने की सोच भी नहीं सकते।

 यदि चंदे में पारदर्शिता न हो तो यह भ्रष्टाचार की जड़ बन जाता है।

 असल में देश के ज्यादातर राजनीतिक दल चंदे के हिसाब-किताब में पारदर्शिता नहीं रखते।

 वित्त मंत्री अरुण जेटली ने इस बार अपने बजट भाषण में राजनीतिक चंदे पर एक बड़ी घोषणा कर यह जताने की कोशिश की है कि भाजपा ही वह पार्टी है जिसे चुनावी चंदे में पारदर्शिता लाने की फिक्र है।

 इस बजट भाषण के दौरान वित्त मंत्री ने राजनीतिक पार्टियों को कैश में चंदा लेने की अधिकतम सीमा 2000 रुपये निर्धारित कर दी है।

 अब राजनीतिक दलों को चंदा लेने के लिए चेक और डिजिटल माध्यम का सहारा लेना पड़ेगा।

 इसके साथ ही पार्टियों को चंदा देने वाले लोग सरकारी बॉन्ड दे सकते हैं।

हालांकि राजनीतिक दलों के हिसाब-किताब में पारदर्शिता लाने के लिए इस तरह की पहल चुनाव आयोग पिछले 15 वर्षों से कर रहा है, लेकिन सियासी पार्टियां कोई न कोई रास्ता निकाल कर अपनी आमदनी और खर्च का ब्योरा देने से बचती रही हैं।

 चुनाव आयोग ने पिछले साल सभी पार्टियों को चिट‍्ठी लिख कर चुनावों में काले धन के इस्तेमाल पर रोक लगाने के लिए 10 सुझाव दिए थे लेकिन पार्टियों ने इसमें भी कोई दिलचस्पी नहीं दिखाई।

केन्द्र सरकार द्वारा चुनावी चंदे में पारदर्शिता लाने की यह पहल बेशक काबिलेतारीफ हो सकती है लेकिन भाजपा द्वारा इसी चुनावी चंदे को लेकर यूपी के विधानसभा चुनाव में नयी तरह की राजनीति की जा रही है।

 यूपी चुनाव में भाजपा ने जिस एसोसिएशन फॉर डेमोक्रेटिक राइट्स की रिपोट‍्र्स (एडीआर) का हवाला देकर जो पोस्टर बाजार में उतारा है वह इस बात की खुलेआम वकालत कर रहा है कि राजनीतिक दल चुनावी चंदे में पारदर्शिता को लेकर हमेशा टालमटोल वाला रवैया अपनाते रहे हैं।

 भाजपा ने जो चुनावी प्रचार पोस्टर लगाया है, उसमें मायावती और अखिलेश यादव का फोटो लगाकर चुनावी चंदे का हवाला देते हुए लिखा है कि चुनावी चंदे में बसपा की आमदन सौ फीसदी अज्ञात स्रोत से होती है जबकि समाजवादी पार्टी की आमदनी चौरानवे फीसदी अज्ञात स्रोत से हुई है।

 मगर इस प्रचार पोस्टर में भाजपा ने बड़ी चालाकी से इस बात को भी छुपाया है कि पार्टी को अभी तक जो भी चंदा मिला है वह सब ज्ञात स्रोत से ही मिला है।

जिस एडीआर की रिपोर्ट का हवाला देकर भाजपा ने सपा-बसपा को भ्रष्ट कहा है, उसमें दूसरे नंबर पर भाजपा है और पहले नंबर पर कांग्रेस है।

 कांग्रेस की आमदनी का 83 फीसदी हिस्सा अज्ञात सोर्स से आता है यानी 3,329 करोड़ रुपये।

 भाजपा की आमदनी का 65 फीसदी हिस्सा अज्ञात सोर्स से आता है यानी 2,126 करोड़ रुपये।

 बीजेपी के अनुसार अगर अज्ञात सोर्स से 112 करोड़ कमाने वाली बसपा भ्रष्ट है तो अज्ञात स्रोत से 2126 करोड़ कमाने वाली भाजपा क्या है।

 क्या भाजपा अज्ञात सोर्स से 3,329 करोड़ की आमदनी करने वाली कांग्रेस को उससे भी बड़ी ईमानदार मानती है।

राजनीतिक दलों में अज्ञात सोर्स से होने वाली आमदनी लगातार बढ़ रही है।

 इस आमदनी में पिछले दस सालों में 313 प्रतिशत का इजाफा हुआ है।

 क्षेत्रीय दलों में अज्ञात सोर्स से आमदनी में 600 प्रतिशत से अधिक का इजाफा हुआ है वहीं राष्ट्रीय दलों की आमदनी का 70 फीसदी हिस्सा अज्ञात सोर्स से आता है।

 दरअसल चंदे में मिलने वाली सारी रकम 20,000 रुपये से कम हो तो दानकर्ता का नाम उजागर करने की बाध्यता नहीं है।

 इसी नियम के चलते बसपा-सपा नाम बताने के कानूनी दायित्व से मुक्त हो जाती हैं।

 यह काम केवल बसपा-सपा ही नहीं करती हैं बल्कि आम आदमी पार्टी भी करती है।

आज की तारीख में चुनावी चंदा पाने में भाजपा नंबर एक पर है।

 एसोसिएशन फॉर डेमोक्रेटिक रिफॉर्म्स की एक रिपोर्ट के मुताबिक सबसे अधिक चंदा (437.35 करोड़ रुपये) केंद्र में सत्तारूढ़ भाजपा को मिला है।

 वहीं देश के छठे राष्ट्रीय दल बसपा को ज्ञात स्त्रोत से कोई चंदा ही नहीं मिला।

 ये आंकड़े सभी दलों द्वारा चुनाव आयोग को दिए गए चंदे के ब्योरे के हवाले से सामने आए हैं।

 आयोग को भाजपा ने बताया कि उसे 1,234वीं बार दान में कुल 437.35 करोड़ रुपये की रकम मिली थी।

 इनमें बड़े व्यावसायिक घराने और व्यक्तिगत दानदाता दोनों शामिल हैं।

 वहीं बसपा ने बताया कि उसे 20 हजार रुपये से बड़ा कोई चंदा नहीं मिला।

राजनीतिक दलों को चंदा देने के लिए अंबानी, मित्तल सहित पांच औद्योगिक घरानों ने ट्रस्ट भी बना रखे हैं।

 इसके अलावा दो दर्जन से अधिक कारोबारी समूह इस तरह की योजना बना रहे हैं।

 ये सभी ट्रस्ट नये नियमों के तहत पंजीकृत किए जा रहे हैं।

 इसमें राजनीतिक पार्टियों को दिए गए चंदे पर कर में छूट भी मिलती है।

 एडीआर की रिपोर्ट के मुताबिक देश के औद्योगिक घरानों ने राजनीतिक पार्टियों को 379 करोड़ रुपये चंदा दिया।

 भाजपा को 1,334 कंपनियों से 192.47 करोड़ और कांग्रेस को 418 कंपनियों से 172.25 करोड़ रुपये चंदे में मिले।

 इन कंपनियों से मिला चंदा सियासी दलों को ज्ञात सभी स्रोतों से प्राप्त चंदे का 87 फीसदी है।

, – संजय रोकड़े।

सौजन्य- दैनिक ट्रिब्यून।

