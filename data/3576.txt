संपादकीय : कारोबार की सुगमता का सवाल (नई दुनिया)।

कारोबार में आसानी (ईज ऑफ डूइंग बिजनेस) के संदर्भ में तैयार विश्व बैंक सूचकांक को गंभीरता से लेकर केंद्र ने सकारात्मक रुख दिखाया है।

 उसने कॉन्फेडरेशन ऑफ इंडियन इंडस्ट्रीज (सीआईआई) की तरह शुतुरमुर्गी रुख नहीं अपनाया।

 विश्व बैंक ने समान मानदंडों पर 190 देशों की सूची तैयार की।

 उसका कोई स्वार्थ नहीं कि वह जान-बूझकर भारत को नीचे रखे।

 इसलिए सीआईआई की ये प्रतिक्रिया निरर्थक है कि कारोबार आसान करने की हालिया सरकारी कोशिशें ताजा रैंकिंग रिपोर्ट में नहीं झलकतीं।

 इसके विपरीत प्रधानमंत्री नरेंद्र मोदी ने रिपोर्ट को गंभीरता से लिया।

 उन्होंने केंद्रीय मंत्रालयों के सचिवों और राज्यों के मुख्य सचिवों से रिपोर्ट का विश्लेषण करने को कहा है।

 उनसे एक महीने के अंदर ये आकलन पेश करने को कहा गया है कि अभी और कहां सुधार की गुंजाइश है।

 फिर सचिवों की रिपोर्टों की समीक्षा कैबिनेट सचिव करेंगे।

, अपेक्षा है कि इससे उन पहलुओं पर रोशनी पड़ेगी, जिनके कारण पिछले साल की तुलना में भारत इस रैंकिंग में सिर्फ एक पायदान चढ़ पाया।

 हालांकि विश्व बैंक ने विभिन्न् क्षेत्रों में हुई प्रगति पर भी ध्यान दिया है, फिर भी कुल स्थिति ऐसी है, जिसमें 190 देशों के बीच भारत 130वें स्थान पर आया।

 यूपीए शासनकाल में नीतिगत पंगुता (पॉलिसी पैरालिसिस) की आम शिकायत के बाद मोदी सरकार कारोबारी माहौल में आमूल परिवर्तन की आशा जगाते हुए सत्ता में आई।

 बीते ढाई साल में उसका मुख्य जोर इस पर रहा है।

 इसके बावजूद स्थिति बहुत नहीं सुधरी, तो उसका निराश होना लाजिमी है।

 भारत सरकार के बयान व वाणिज्य एवं उद्योग मंत्री निर्मला सीतारमन की सार्वजनिक टिप्पणी में इस मायूसी का इजहार हुआ।

 मगर गौरतलब है कि विश्व बैंक रैंकिंग में बिजली उपलब्धता, ठेका प्रणाली लागू करवाने, सीमा के आर-पार व्यापार व जायदाद पंजीकृत करवाने की प्रक्रिया आसान बनाने की दिशा में हुई प्रगति का भी उल्लेख है।

 इन बिंदुओं पर भारत की रैंकिंग सुधरी है।

 किंतु कई क्षेत्रों में समस्याएं कायम हैं।

, उल्लेखनीय है कि औद्योगिक उत्पादन सूचकांक व मुख्य औद्योगिक क्षेत्रों के प्रदर्शन में उतार-चढ़ाव बना रहा है।

 छोटे निवेशकों में अभी भी वैसा भरोसा नहीं पैदा हुआ, जिससे मध्यम एवं लघु कारोबार के क्षेत्र में गतिविधियां तेज होतीं।

 कुल मिलाकर देश अभी खुशहाली से दूर है।

 इसे स्वीकार करने में किसी को कठिनाई नहीं होनी चाहिए।

 ऐसा मानना या कहना सरकार की आलोचना नहीं है।

 इस तथ्य से कोई इनकार नहीं करता कि मोदी सरकार ने कारोबार अनुकूल नीतियां अपनाई हैं।

 उनका अपेक्षित परिणाम अभी सामने नहीं आया, तो रास्ता प्रयासों को और तेज करना है।

 प्रधानमंत्री ने सचिवों से रिपोर्ट तलब कर इसकी शुरुआत की है।

 आशा है, इससे उनकी सरकार ऐसा बेहतर कारोबारी माहौल बना पाएगी, जिसे भविष्य में आने वाली रैंकिंग्स में नजरअंदाज करना असंभव होगा।

सौजन्य- नई दुनिया, 28-10-2016।

