संशय वाला समाधान (दैनिक जागरण )।

हाल में पेरिस में पर्यावरण परिवर्तन पर संपन्न हुए सम्मेलन में भारत ने कहा कि अमीर देशों को कार्बन उत्सर्जन में ज्यादा कटौती करनी होगी।

 वर्तमान में अमेरिका में प्रति व्यक्ति 16.6 टन प्रति वर्ष का कार्बन उत्सर्जन किया जाता है।

 इसके सामने चीन द्वारा 7.4 टन और भारत द्वारा 1.7 टन उत्सर्जन किया जाता है, जो तुलना में काफी न्यून है।

 भारत की दलील है कि इस न्यून उत्सर्जन को और न्यून करने में हमारा आर्थिक विकास प्रभावित होगा।

 जैसे भारत को कोयले से बिजली बनाने वाले संयंत्रों को बंद करना पड़ेगा।

 इससे बिजली के दाम बढ़ेंगे और हमारे उद्योग दबाव में आएंगे।

 हमारे नागरिकों को रोजगार मुहैया नहीं हो सकेगा।

 इसलिए भारत ने ‘सामूहिक परंतु असमान’ जिम्मेदारी का सिद्धांत सामने रखा है।

 यानी कार्बन उत्सर्जन पर नियंत्रण करने की जिम्मेदारी सभी देशों की है, परंतु अमीर देशों की जिम्मेदारी ज्यादा है, क्योंकि उनके द्वारा प्रति व्यक्ति ज्यादा उत्सर्जन किया जा रहा है।

 परिवार पर संकट आ जाए तो बच्चों के भोजन में कटौती कम और बड़ों के भोजन में अधिक कटौती की जाती है।

 इसी प्रकार अमीर देशों के उत्सर्जन में कटौती की जानी चाहिए।

, भारत का यह तर्क मूल रूप से सही है, परंतु इसमें भी पेंच है।

 प्रति व्यक्ति के हिसाब से कार्बन की गणना करने में उन देशों को लाभ होता है जिन्होंने अपनी जनसंख्या पर नियंत्रण नहीं किया है।

 जैसे भारत की जनसंख्या वर्तमान में 1.3 अरब से बढ़कर 2.6 अरब हो जाए तो प्रति व्यक्ति कार्बन उत्सर्जन 1.7 टन प्रति व्यक्ति से घटकर 0.85 टन प्रति व्यक्ति रह जाएगा।

 इस प्रकार जनसंख्या बढ़ाकर भारत उत्सर्जन में और छूट की मांग कर सकता है।

 इस तर्क को अपने देश में चुनावों के उदाहरण से समझा जा सकता है।

 दक्षिण भारत के राज्यों में जनसंख्या में वृद्धि कम हुई है।

 वर्तमान जनसंख्या के आधार पर चुनाव क्षेत्र बनाए जाएं तो दक्षिणी राज्यों के सांसदों की संख्या में कमी होगी।

 इसलिए हमने निर्णय किया कि सांसदों की संख्या को 1971 की जनसंख्या पर फ्रीज कर दिया जाएगा।

 ऐसा करने से 1971 के बाद जनसंख्या में हुई वृद्धि के आधार पर उत्तरी राज्य अनुचित लाभ नहीं उठा पाएंगे।

 इसी तर्क के अनुसार हमारी बढ़ती जनसंख्या की आड़ में हमारे द्वारा अधिक उत्सर्जन की छूट मांगना गलत ठहरता है।

 फिर भी पूर्व की किसी एक तिथि के आधार पर हमारे द्वारा अधिक उत्सर्जन की मांग उठाना उचित दिखता है।

 भारत द्वारा उठाया गया दूसरा बिंदु अमीर देशों द्वारा धन और तकनीक उपलब्ध कराने का था।

 कार्बन उत्सर्जन कम करने के लिए हमें निवेश करना होगा जैसे कोई कंपनी कोयले के स्थान पर सोलर पावर से चलाना हो तो उस नए प्लांट पर निवेश करना होगा।

 सोलर पावर की श्रेष्ठ तकनीकें भी विकसित देशों के पास हैं।

 ये तकनीकें यदि हमें नि:शुल्क उपलब्ध करा दी जाएं तो विकासशील देशों के लिए कार्बन उत्सर्जन में कटौती करना आसान हो जाएगा।

, भारत द्वारा उठाई गई ये मांगें सही दिशा में हैं, परंतु इससे समस्या के समाधान में संशय है।

 साफ ऊर्जा के उत्पादन से कार्बन उत्सर्जन में जितनी कमी आएगी उससे ज्यादा वृद्धि बढ़ी खपत से होगी।

 बड़े शहरों में सड़कों पर तमाम फ्लाई ओवर बनाए जाते हैं, लेकिन ट्रैफिक जाम से छुटकारा नहीं मिलता है, क्योंकि कारों की संख्या बढ़ती जाती है।

 इसी प्रकार सोलर पावर के उपयोग से कार्बन उत्सर्जन में जितनी कमी आएगी उससे ज्यादा वृद्धि बिजली तथा माल की खपत में होगी।

 अमेरिका के कैलिफोर्निया राज्य ने कुछ समय पूर्व जनता को कम एवरेज देने वाली पुरानी कार के स्थान पर नई हाईब्रिड कार खरीदने को सब्सिडी दी थी।

 पाया गया कि इससे ईंधन तेल की खपत में कमी नहीं आई, क्योंकि लोगों ने हाईब्रिड कार से अधिक दूरी का सफर शुरू कर दिया।

 ऐसे परिणामों के आधार पर कहा जा सकता है कि साफ तकनीकों के उपयोग से खपत में वृद्धि होगी।

 कार्बन उत्सर्जन में कमी नहीं आएगी।

 ऐसे में भारत की तीनों मांगें पूरी हो जाएं तो भी उत्सर्जन पर नियंत्रण नहीं हो पाएगा।

, दूसरी समस्या तथाकथित ‘साफ’ तकनीकों के पर्यावरणीय प्रभावों की है।

 वायु उर्जा को साफ माना जाता है, परंतु इससे पक्षियों की क्षति होती है।

 महाराष्ट्र के एक मित्र ने बताया कि वहां फूलों की घाटी जैसा एक क्षेत्र था।

 नजदीक में वायु उर्जा के उत्पादन के लिए विंडमिल लगा दी गई।

 कुछ वर्षो में उस क्षेत्र के तमाम फूल लुप्त होने लगे।

 पाया गया कि विंडमिल के कारण पक्षियों का आवागमन कम हो गया तथा फूलों के बीजों का प्रसारण बंद हो गया।

 जल विद्युत को साफ माना जाता है, परंतु इन परियोजनाओं के तालाबों में पत्ते आदि सड़ते हैं और कार्बन उत्सर्जन होता है।

 मछली तथा अन्य जलीय जंतुओं जैसे कछुओं पर दुष्प्रभाव पड़ता है।

 इसी प्रकार वर्तमान में सोलर पावर को साफ माना जाता है।

 मेरे आकलन में आने वाले समय में इसके दुष्प्रभाव भी सामने आयेंगे।

 जैसे राजस्थान के रेगिस्तान में सोलर प्लांट लगाने से रेगिस्तान का तापमान कम होगा।

 इससे रेगिस्तान की हवा ऊपर नहीं उठेगी और हंिदू महासागर से बादल का आना कम हो सकता है।

 अर्थशास्त्र में कथन है कि कुछ भी मुफ्त नहीं है।

 अतएव हमें इस सोच से उबरना होगा कि साफ तकनीकों के उपयोग से कार्बन उत्सर्जन पर नियंत्रण के साथ-साथ खपत में वृद्धि हो सकेगी।

 वास्तव में खपत को यथावत ही रखना होगा।

, कार्बन उत्सर्जन की समस्या का अंतिम हल खपत में नियंत्रण करके ही आएगा।

 सड़क पर फ्लाईओवर बनाए जाएं और कार की संख्या में वृद्धि न हो तो ट्रैफिक जाम समाप्त हो जाएंगे।

 अत: पहला ध्यान कार की संख्या को न बढ़ने देने पर रखना होगा।

 इसके बाद फ्लाई ओवर बनाए जाएं तो ट्रैफिक जाम का हल हो जाएगा।

 इसी प्रकार अमीर तथा विकासशील देशों दोनों को ही खपत घटाने पर पहले विचार करना चाहिए।

 खपत बढ़ाने के प्रति विश्व की वर्तमान दौड़ के पीछे मान्यता है कि अधिक खपत से सुख प्राप्त होता है।

 परंतु श्रीअरविंद, विवेकानंद तथा ईसा मसीह जैसे मनीषियों ने बार-बार बताया है कि खपत से सुख हासिल नहीं होता है।

 वास्तव में अंतर्मन तथा बुद्धि के समन्वय से सुख प्राप्त होता है।

 अत: साइकिल पर चलने वाले तमाम लोगों को सुखी तथा कार में चलने वालों को दुखी पाया जाता है।

 भारत को चाहिए कि पर्यावरण की वैश्विक चर्चाओं में खपत में नियंत्रण करने की जरूरत को जोरदारी के साथ उठाए ताकि कार्बन उत्सर्जन की समस्या का सही समाधान हासिल हो सके और हम विश्व को अध्यात्म के रास्ते ले जाने की अपनी भूमिका का निर्वाह कर सकें।

,  ।

सौजन्य :- दैनिक जागरण ,8.12.2015,डॉ भरत झुनझुनवाला।

