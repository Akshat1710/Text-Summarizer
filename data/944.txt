बंगाल में शिशु तस्करी (दैनिक जागरण)।

बांग्लादेश और नेपाल की सीमा से पश्चिम बंगाल में नारी तस्करी की तो रिपोर्ट आती रही है लेकिन इस बार राज्य में नवजात शिशुओं की तस्करी का सनसनीखेज खुलासा हुआ है।

 आश्चर्य तो यह है कि भगवान का दूसरा रूप समझे जाने वाले कुछ डाक्टर और समाज सेवा करने के लिए जाने जाने वाले कुछ एनजीओ की इसमें संलिप्तता प्रकाश में आई है।

 राज्य की सीआइडी ने पिछले सप्ताह उत्तर 24 परगना के बादुडिय़ा इलाके में एक निजी नर्सिंग होम से दर्जनों नवजात शिशुओं को एनजीओ के मार्फत बिक्री कर देने संबंधी सनसनीखेज आपराधिक गतिविधियों का खुलासा किया था।

 उसके बाद सरकार हरकत में आई।

 मुख्यमंत्री ममता बनर्जी ने इस घटना की गंभीरता से जांच करने का निर्देश दिया है।

 केंद्रीय महिला व नारी शिशु कल्याण मंत्री मेनका गांधी ने भी इस घटना पर राज्य से रिपोर्ट तलब की है।

 सीआइडी ने अब तक 20 लोगों को गिरफ्तार किया है जिसमें कई नर्सिंग होम के मालिक, कुछ डाक्टर और एनजीओ से जुड़े लोग शामिल हैं।

 महानगर के कुछ नर्सिंग होम भी जांच के दायरे में हैं।

 घटना की जानकारी मिलने पर पुलिस की यह एक औपचारिक कार्रवाई है लेकिन मानवता को शर्मसार कर देने वाली इस घटना से कई सवाल खड़े हुए हैं जिसका जवाब पुलिस की जांच से भी संभव नहीं है।

शिशु तस्करी के समानांतर भी कई ऐसी आपराधिक गतिविधियां चल रही हैं जिस पर रोक लगाना जरूरी है।

 गौर करने वाली बात यह है कि बादुडिय़ा के जिस नर्सिंग होम से तीन दर्जन से अधिक नवजात शिशुओं की तस्करी के सुराग मिले हैं उसका धंधा ही यही था।

 बताते हैं कि कुछ अविवाहित महिलाएं अवैध संतान को जन्म देने के लिए वहां भर्ती होती थीं।

 ऐसी महिलाओं से नर्सिंगहोम शिशु को अपने कब्जे में लेने के लिए सौदा कर लेता था।

 दलाल के मार्फत अत्यंत गरीब महिलाएं भी उक्त नर्सिंगहोम में आती थी।

 ऐसी महिलाओं को बता दिया जाता था कि उसका शिशु मृत पैदा हुआ था।

 गर्भपात से लेकर नवजात शिशु की खरीद बिक्री तक अन्य अवैध धंधों का वह नर्सिंग होम अड्डा बन गया था।

 कुछ डाक्टर वहां अपनी सेवाएं देते थे और शिशुओं को ऊंची कीमत पर बेचने के लिए कुछ एनजीओ भी उस नर्सिंग होम के संपर्क में थे।

 जांच-पड़ताल आगे बढऩे पर पता चला है कि इसकी जड़ें सरकारी संरक्षण में चलने वाले कुछ होम तक फैली है।

 मालदा में एक सरकारी होम से तीन माह के शिशु की चोरी का मामला प्रकाश में आया है और वह हाईकोर्ट तक पहुंच गया है।

 हाईकोर्ट ने बच्चा को शीघ्र खोज निकालने का निर्देश दिया है और नहीं मिलने पर संबंधित सभी पक्षों को अदालत में हाजिर होने को कहा है।

 सरकारी होम से शिशु के गायब होने की घटना से पता चलता है कि राज्य में शिशु तस्करी की जड़े कितनी गहराई तक पहुंच गई है।

 स्थानीय संपादकीय : पश्चिम बंगाल , सौजन्य – दैनिक जागरण, 01-12-2016।

