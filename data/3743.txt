कच्चे तेल की कम कीमतों का पूरा फायदा उठा रही सरकार (बिजनेस स्टैंडर्ड)।

नरेंद्र मोदी के नेतृत्व वाली सरकार इस मायने में भाग्यशाली रही है कि उसके कार्यकाल में अब तक कच्चे तेल की कीमतें अधिकांश अवसरों पर कम रही हैं।

 इसका देश की वृहद आर्थिक स्थिति पर सकारात्मक असर हुआ है और मोदी सरकार का वित्तीय प्रबंधन अच्छा नजर आया है।

 लेकिन एक बात पर पूरा ध्यान नहीं दिया गया है।

 वह यह कि सरकार ने कच्चे तेल की कम कीमतों का इस्तेमाल ऐसी योजनाएं और परियोजनाएं पेश करने में किया है जो सत्ताधारी दल के लिए फायदे का सौदा हो सकती हैं।

 खासतौर पर उन राज्यों में जहां चुनावी तैयारी चल रही है।

 याद रखें कि 26 मई, 2014 को मोदी के प्रधानमंत्री बनते समय ब्रेंट क्रूड की कीमत 110 रुपये प्रति बैरल थी जो उस वर्ष जून के मध्य तक 115 डॉलर प्रति बैरल हो गई।

 लेकिन तब से अब तक कच्चा तेल नरम बना हुआ है।

 सितंबर 2014 में यह 100 डॉलर प्रति बैरल से नीचे चला गया था और उसके बाद जनवरी 2015 तक तो यह फिसल कर 50 डॉलर के भी नीचे पहुंच गया।

 तब से यह 67 डॉलर और 28 डॉलर प्रति बैरल के बीच झूल रहा है।

 इस समय यह 47 डॉलर प्रति बैरल के आसपास है।

 वहीं मनमोहन सिंह के दूसरे कार्यकाल के दौरान जनवरी 2011 से मई 2014 तक कच्चे तेल की कीमतें लगातार 100 डॉलर के ऊपर बनी रही।

 यह समझना होगा कि कच्चे तेल की कम कीमतें की देश की अर्थव्यवस्था और सरकारी वित्त में इतनी अहम भूमिका क्यों है।

 देश में कच्चे तेल और पेट्रोलियम उत्पाद की घरेलू खपत का 80 फीसदी आयात से पूरा होता है।

 गत वर्ष कुल आयात बिल का पांचवां हिस्सा कच्चे तेल और पेट्रोलियम उत्पाद से संबंधित था।

 जब कीमतें कम नहीं हुई थीं तब यह 30 फीसदी था।

 कच्चे तेल की कम कीमतें सरकारी वित्त पर दो तरह से महत्त्वपूर्ण असर डालती हैं।

 पहला, कुल सब्सिडी के बोझ में पेट्रोलियम उत्पादों की हिस्सेदारी कुछ वर्ष पहले के मनमोहन सिंह के कार्यकाल के 30 प्रतिशत से घटकर 11-12 फीसदी रह गई।

 उस वक्त तेल कीमतें भी अधिक थीं।

दूसरी बात, सरकार पेट्रोलियम उत्पाद पर शुल्क तब भी बढ़ा सकती है जबकि कच्चे तेल की कीमतों में गिरावट का दौर हो।

 इसका कोई असर खुदरा कीमतों या मुद्रास्फीति पर नहीं पड़ेगा।

 मोदी सरकार बीते सालों से यही कर रही है।

 इसके विपरीत मनमोहन सिंह सरकार कच्चे तेल की बढ़ी हुई कीमतों का पूरा बोझ आगे नहीं बढ़ा सकी क्योंकि उसे मुद्रास्फीति का डर था।

 लेकिन इसके चलते सरकार का सब्सिडी का बोझ लगातार बढ़ता चला गया।

 निश्चित तौर पर मोदी सरकार ने कच्चे तेल की कीमतों के अलावा अन्य उपाय भी अपनाए।

 उसने कई छोटे-छोटे कदम ऐसे भी उठाए जिनकी मदद से पेट्रोलियम उत्पादों की खुदरा कीमतों में भी सुधार लाया जा सके।

 डीजल की कीमतों को धीरे-धीरे बढ़ाया गया ताकि सब्सिडी को खत्म किया जा सके और अब उसे बाजार से जोड़ दिया गया है।

 केरोसिन और घरेलू गैस की कीमतें भी समय-समय पर बढ़ाई जा रही हैं ताकि उन पर सब्सिडी न देनी पड़े।

 इन सभी कदमों ने अर्थव्यवस्था और सरकारी वित्त दोनों की मदद की है।

 लेकिन पेट्र्रोलियम एवं प्राकृतिक गैस राज्य मंत्री धर्मेंद्र प्रधान के नेतृत्व में सरकार ने दो ऐसी पहल भी शुरू की हैं जिनका उसे भारी राजनीतिक लाभ मिलने वाला है।

इस वर्ष के आरंभ में सरकार ने प्रधानमंत्री उज्ज्वला योजना की शुरुआत की।

 इसका लक्ष्य गरीबी रेखा के नीचे जीवन बिताने वाले पांच करोड़ गरीब परिवारों को सब्सिडी वाली घरेलू गैस उपलब्ध कराना है।

 यह काम अगले तीन साल में होना है।

 वर्ष 2016-17 के केंद्रीय बजट में योजना की शुरुआत के लिए 2,000 करोड़ रुपये का आवंटन किया गया है।

 वर्ष समाप्त होने के पहले ही सरकार का दावा है कि एक करोड़ लोगों को यह सुविधा दे दी गई है।

 मार्च 2017 तक 1.5 करोड़ लोगों का लक्ष्य है।

 जिन राज्यों को लाभ हुआ है उनके आंकड़े बताते हैं कि इसका राजनीतिक महत्त्व कितना ज्यादा है।

 उत्तर प्रदेश में 34 लाख लोगों को यह कनेक्शन मिला है।

 बिहार में 10.02 लाख, मध्य प्रदेश में 13 लाख और राजस्थान में 12 लाख लोगों को यह कनेक्शन मिला है।

इसमें दो राय नहीं कि अगर मार्च 2019 तक इस योजना को पूरी तरह क्रियान्वित किया जा सका तो इसका जबरदस्त राजनीतिक लाभ होगा।

 उसके बाद ही अगले आम चुनाव होने हैं।

 सरकार ने एक पखवाड़ा पहले ऐसी ही एक और महत्त्वाकांक्षी योजना की शुरुआत की जिसका नाम ऊर्जा गंगा परियोजना है।

 इसके तहत 2,539 किलोमीटर लंबी पाइपलाइन उत्तर प्रदेश, बिहार, झारखंड, पश्चिम बंगाल और ओडिशा के सात शहरों को राष्टï्रीय गैस ग्रिड से जोड़ेगी ताकि इन शहरों को गैस सेवा उपलब्ध कराई जा सके।

 ये शहर हैं वाराणसी, पटना, रांची, जमशेदपुर, कोलकाता, भुवनेश्वर और कटक।

 एक अनुमान के मुताबिक इसकी लागत होगी करीब 12,940 करोड़ रुपये।

 यह पाइपलाइन परियोजना कई अन्य लाभ अपने साथ लाएगी।

 इससे देश के अपेक्षाकृत पिछड़े इलाके में बुनियादी ढांचा विकसित होगा।

 पूर्वी भारत के कम से कम तीन उर्वरक संयंत्रों को गैस आपूर्ति की सुविधा मिलेगी और कई अन्य छोटे-बड़े उद्यमों के लिए गैस सुविधा सुनिश्चित हो सकेगी।

 सरकार को उम्मीद है कि पाइपलाइन की बदौलत इस क्षेत्र में तकरीबन 50,000 करोड़ रुपये का निवेश आएगा।

दोनों परियोजनाओं की पृष्ठïभूमि में एक तथ्य यह भी है कि तेल एवं गैस की कीमतें कमजोर बनी हुई हैं।

 अगर ये कीमतें दो साल पहले की तरह ऊंचे स्तर पर होतीं तो इन परियोजनाओं की व्यवहार्यता और सरकारी वित्त पर इनका बोझ बहुत अधिक होता।

 अगर सरकार इन परियोजनाओं पर आगे बढ़ी है तो इसलिए क्योंकि तेल एवं गैस की कम कीमतों ने उसकी मदद की है।

 कम तेल कीमतों की मदद से राजनीतिक लाभ दिलाने वाली योजनाओं की शुरुआत राजनीतिक दृष्टिï से लाभप्रद कदम है और मोदी सरकार के कामकाज का आकलन करते वक्त इसकी अनदेखी नहीं की जानी चाहिए।

, – एके भट्टाचार्य।

सौजन्य – बिजनेस स्टैंडर्ड।

