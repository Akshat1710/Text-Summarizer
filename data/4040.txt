…तो फिर फैसलों में देरी तो होगी ही (प्रकाश टाटिया) (राजस्थान पत्रिका)।

सुप्रीम कोर्ट के मुख्य न्यायाधीश जगदीश सिंह खेहर ने भी पिछले सीजेआई टी.एस.ठाकुर की तरह जजों के खाली पदों को लेकर चिंता जताई है।

 देश भर की अदालतों में जजों के खाली पद रहने से न्याय में विलंब बड़ी समस्या बन गया है।

 कार्यपालिका और न्यायपालिका के समन्वय से ही समस्या का समाधान संभव है।

देश के नए मुख्य न्यायाधीश जस्टिस जगदीश सिंह खेहर की सुप्रीम कोर्ट में जजों के खाली पदों को लेकर चिंता जायज है।

 देश भर में मुकदमों का जिस तरह से अंबार लगा हुआ है उसमें सुप्रीम कोर्ट से लेकर निचली अदालतों तक जजों के खाली पद रहना बड़ी समस्या है।

 हमें यह भी देखना होगा कि जजों के पदों के खाली रहने के पीछे ठोस कारण क्या हैं।

 देखा जाए तो निचली अदालतों में यदि जजों की नियुक्ति नहीं हो पा रही तो उसके लिए हाईकोर्ट ही जिम्मेदार है।

इन अदालतों में जजों की भर्ती, पदोन्नति आदि सब काम हाईकोर्ट के माध्यम से निर्धारित प्रक्रिया के तहत होता है।

 हम यह भी देखते हैं कि कई राज्यों में निचली अदालतों में बड़ी संख्या में न्यायाधीशों के पद लंबे समय से खाली पड़े हैं।

 जाहिर हैं कि ये पद समय पर नहीं भरे गए तो अंतत: मुकदमों का अंबार तो लगेगा ही।

 इससे सबसे ज्यादा परेशानी न्याय का इंतजार कर रही जनता को ही होती है।

 हाईकोर्ट व सुप्रीम कोर्ट के जजों के पद खाली रहना सचमुच चिंता का विषय है।

हाईकोर्ट जजों के लिए नियुक्ति की सिफारिशें समय पर नहीं पहुंचना भी एक बड़ा कारण हो सकता है।

 खुद सरकार ने कहा है कि न्यायधीशों के रिक्त पद भरने की अधिकांश सिफारिशें उसके पास पहुंची ही नहीं।

 फिर आखिर ये कहां अटक रही है।

 कोई भी उच्च न्यायालय रिक्तियों के अनुरूप तमाम नामों की अनुशंसा करने की स्थिति में ही नहीं है।

 जो सिफारिशें की भी गईं हैं उनको लेकर भी सरकार व कॉलेजियम के बीच टकराव के हालत बने हैं।

पहले आम तौर पर यह होता था कि कॉलेजियम की सिफारिशों को सरकार मान लेती थी।

 अब तो ऐसे भी उदाहरण सामने आए हैं जब एक बार नहीं बल्कि दो-दो बार ये सिफारिशें वापस लौटा दी गई।

 पिछले सालों में हाईकोर्ट व सर्वोच्च अदालत में जो रिक्तियां बनीं उसका बड़ा कारण सरकार द्वारा नेशनल ज्यूडिशियल अपाइंटमेंट कमीशन (एनजेएसी) एक्ट लाना भी रहा।

 इस दौरान जजों की रिक्तियों की संख्या बढऩा स्वाभाविक थी।

इसे सुप्रीम कोर्ट द्वारा अवैध बताने के बाद खुद मौजूदा मुख्य न्यायाधीश ख्ेाहर के नेतृत्व वाली बैंच ने ही सिफारिश की थी कि मौजूदा कॉलेजियम व्यवस्था को ही पारदर्शी बनाया जाए।

 ऐसे में यह अहम जिम्मेदारी भी उन पर ही है।

 ऐसा नहीं है कि इसके बाद सरकार ने कॉलेजियम की सिफारिशों को माना ही नहीं।

 पिछले दिनों हाईकोर्ट व सुप्रीम कोर्ट में जजों की नियुक्तियां भी हुई है।

 लेकिन इस प्रक्रिया में तेजी लाने की जरूरत है।

खास बात यह भी है कि जजों की नियुक्ति के लिए एक बार भिजवाई गई सूची मंजूर नहीं हो तब तक दूसरी सूची भिजवाने में तकनीकी समस्याएं आती हैं।

 इनमें नियुक्त किए जाने वाले न्यायाधीशों की वरिष्ठता का मसला भी आड़े आता है।

 न्यायाधीशों की रिक्तियों को भरा जाना न्यायपालिका एवं कार्यपालिका की सतत व आपसी समन्वय से जुड़ी प्रक्रिया है।

 इसमें कहीं भी अवरोध आता है तो इन रिक्तियों के भरने में समस्या आएगी ही।

हालांकि भारत सरकार ने बिना एमओपी के ही न्यायाधीशों की नियुक्ति प्रक्रिया को शुरू कर दिया था।

 यह बात सही है कि सुप्रीम कोर्ट के पूर्व मुख्य न्यायाधीश टी.एस. ठाकुर ने भी सरकार पर जजों की नियुक्तियों को लेकर दबाव बनाए रखा।

 उन्होंने इन रिक्तियों को लेकर अपनी पीड़ा का इजहार भी किया।

 अब सीजेआई खेहर के कार्यकाल में इस दिशा में प्रगति की उम्मीद तब ही की जा सकती है जब कार्यपालिका और न्यायपालिका दोनों अपना काम समान गति से करे।

 वैसे भी न्यायपालिका जैसी उच्च संस्थानों की कार्यपालिका से मनमुटाव की कोरी बातें ही हैं।

ऐसी संस्थाओं में किसी किस्म का मतभेद है तो भी उसे खत्म करना ही पड़ेगा।

 जजों की नियुक्तियां किसी एक व्यक्ति के कारण होंगी अथवा नहीं होंगी ऐसा अनुमान लगाना व्यर्थ है।

 रहा सवाल मौजूदा सिस्टम में जजों की नियुक्ति में नाते-रिश्तेदारों की नियुक्तियां होने की आंशका का, यह सवाल लंबे समय से चल रहा है।

 लेकिन मेरा मानना है कि नियुक्ति की कोई भी प्रक्रिया योग्य व्यक्तियों को वंचित नहीं कर सकती।

सुप्रीम कोर्ट कॉलेजियम ने एक बार जजों की नियुक्ति के लिए कोई प्रस्ताव सरकार के पास भेजा है तो उस पर निर्णय तत्काल लिया जाना चाहिए।

 यदि सरकार को ये नाम ड्राप करने हैं तो उस पर भी तत्काल फैसला हो जाना चाहिए।

 वैसे भी कॉलेजियम पूरी पड़ताल के बाद ही सरकार को नाम भिजवाती है।

इसलिए नियुक्ति प्रक्रिया में अनावश्यक अवरोध नहीं आए तो अच्छा रहे।

 जजों के खाली पद चाहे निचली अदालतों में हों या फिर हाईकोर्ट व सुप्रीम कोर्ट में जनता की परेशानियां बढ़ाने वाले ही हैं।

 एक तरफ हम सुगम व त्वरित न्याय की उम्मीद करते हैं दूसरी तरफ अदालतों में जजों के खाली पदों के कारण लोगों को समय पर न्याय नहीं मिल पाता।

देश भर में मुकदमों का जो अंबार हैं उसको देखते हुए तो एक अनुमान के मुताबिक एक केस के लिए जज के पास मुश्किल से छह सैंकण्ड का समय होता है।

 हमारे देश में सुप्रीम कोर्ट के मुख्य न्यायाधीश का कार्यकाल भी आम तौर पर दो माह से लेकर दो साल तक ही रहता है।

 ऐसे में इस दिशा में समुचित पहल शुरू करने से पहले ही उनका कार्यकाल समाप्त होने को होता है।

 उम्मीद की जानी चाहिए कि जस्टिस खेहर की चिंता के अनुरूप कार्यपालिका भी इस दिशा में ठोस कदम उठाएगी ताकि जनता को राहत मिले।

सौजन्य- राजस्थान पत्रिका।

