विकास की राह (दैनिक जागरण)।

झारखंड में समेकित विकास की इच्छाशक्ति प्रबल हो रही है।

 केंद्र सरकार ने परिवहन संसाधनों के विकास में अपेक्षित योगदान सुनिश्चित किया है।

 आनेवाले दिनों में साहिबगंज में गंगा नदी पर पुल का शिलान्यास प्रधानमंत्री नरेंद्र मोदी करेंगे।

 इस महती परियोजना पर काम आरंभ होने के बाद संताल परगना का द्रुत गति से विकास होगा।

 संताल परगना राज्य के अन्य इलाकों की अपेक्षा संसाधन विहीन है।

 गंगा नदी पर पुल बनने के बाद इस इलाके में आर्थिक गतिविधियां एकाएक बढ़ जाएंगी।

 साहिबगंज को जलमार्ग का भी एक बड़ा केंद्र बनाया जाएगा।

 यहां टर्मिनल विकसित किया जाएगा जो समीप के हल्दिया पोर्ट से जुड़ा रहेगा।

 जलमार्ग से सामान की ढुलाई होगी।

 इससे इस इलाके में औद्योगिक गतिविधियों में बढ़ोतरी होगी।

 केंद्र सरकार ने सुझाव दिया है कि राज्य सरकार इस इलाके में औद्योगिक क्षेत्र विकसित करे।

 जलमार्ग की योजना में राज्य की दो प्रमुख नदियों स्वर्णरेखा और खरकई को भी जोडऩे की योजना है।

 इसका डीपीआर तैयार किया जा रहा है।

 इससे सड़क परिवहन का भार कम होगा और लागत में भी कमी आएगी।

 झारखंड में बड़े पैमाने पर खनिज का भंडार है।

 इसकी ढुलाई फिलहाल रेल और सड़क मार्ग से होती है।

 जलमार्ग तैयार होने के बाद यह ढुलाई का सबसे सुगम और सस्ता माध्यम बनेगा।

 संसाधनों का विकास आर्थिक मजबूती का आधार है।

 सरकार ने इसके अलावा हवाई सेवा के विस्तार पर भी ध्यान दिया है।

 हालांकि इसमें भूमि अधिग्र्रहण से संबंधित कुछ दिक्कतें आ रही हैं।

 चयनित स्थलों पर कामकाज मंद गति से चल रहा है।

 इस दिशा में राज्य सरकार को केंद्रीय नागर विमानन मंत्रालय से समन्वय स्थापित करना होगा।

 केंद्रीय मंत्री जयंत सिन्हा झारखंड से ताल्लुक रखते हैं।

 उन्होंने भी इस दिशा में पूरा सहयोग देने को कहा है।

 महत्वपूर्ण शहरों के बीच हवाई सेवा की शुरुआत होगी तो आर्थिक गतिविधियां बढ़ेंगी।

 फिलहाल इसकी कमी खलती है।

 रेलवे का नेटवर्क राज्य में बढ़ा है लेकिन इसमें और बढ़ोतरी की जरूरत महसूस होती है।

 झारखंड रेलवे को सर्वाधिक राजस्व देने वाले राज्यों में है।

 ऐसे में रेल सुविधाओं का विकास भी आवश्यक है।

 परिवहन के तमाम संसाधनों का विकास करने के लिए समेकित योजना पर अमल करना होगा।

 इस दिशा में केंद्र के साथ बेहतर समन्वय भी जरूरी है।

 राज्य सरकार के अधिकारी आपस में तालमेल कर योजनाओं को धरातल पर उतारने की दिशा में अभी से लग जाएं।

 सड़क निर्माण के क्षेत्र में झारखंड ने शानदार प्रगति की है।

 ऐसा गंभीर प्रयास परिवहन के अन्य क्षेत्रों में भी अपेक्षित है।

 स्थानीय संपादकीय : झारखंड ।

सौजन्य – दैनिक जागरण।

