सड़क दुर्घटना में मौतें रोकने की दिशा में अच्छी पहल (दैनिक भास्कर)।

राष्ट्रीय और राज्य के राजमार्गों के किनारे शराब की दुकानों पर प्रतिबंध लगाने का सुप्रीम कोर्ट का फैसला सड़क सुरक्षा और लोक कल्याण की दिशा में ऐतिहासिक है, लेकिन डर यही है कि कहीं व्यवस्था में सुधार के लिए दिए गए सुप्रीम कोर्ट के अन्य फैसलों की तरह कार्यपालिका इसे आधे-अधूरे तरीके से लागू करके इसके मूल उद्‌देश्य को भुला न दे।

 यह फैसला सड़क हादसों में होने वाली मौतों की दारुण स्थिति में एक सदिच्छा भरी पहल है, जिसे अगर समझदारी से लागू किया जाए तो निश्चित तौर पर हर साल सड़क हादसों में होने वाली 1.42 लाख मौतों का आंकड़ा नीचे आएगा।

हादसों में होने वाली मौतों के आंकड़ों के अलावा वह संख्या भी बहुत बड़ी है, जिसमें लोग विकलांग होते हैं और आजीवन रोजगार से हाथ धोकर किसी और पर निर्भर हो जाते हैं।

 हालांकि, सुप्रीम कोर्ट यह आदेश तत्काल प्रभाव से जारी कर सकता था लेकिन, उसने राज्य सरकार की विभिन्न क्रियान्वयन एजेंसियों की स्थिति को देखते हुए व्यावहारिक आदेश दिया है, जिसके तहत अगले साल 1 अप्रैल के बाद राष्ट्रीय और राज्य के राजमार्ग से पांच सौ मीटर की दूरी तक न तो किसी शराब दुकान को लाइसेंस दिए जाएंगे और न ही पुराने लाइसेंसों का नवीकरण किया जाएगा।

 आंकड़े बताते हैं कि राजमार्गों पर हर पांच किलोमीटर की दूरी पर औसतन शराब की तीन दुकानें हैं।

 इसीलिए अदालत ने 2015 में ही सड़क सुरक्षा पर एक समिति बना दी थी और कुछ राज्य उस दिशा में काम भी कर रहे थे।

 विशेष तौर पर हरियाणा, मध्यप्रदेश और उड़ीसा ने इस बारे में पहल की थी।

 हरियाणा ने सड़क से सौ मीटर की दूरी तक की शराब की दुकानें हटाने के निर्णय के साथ शराब पीकर गाड़ी चलाने वालों पर सख्ती भी की थी।

 उधर उत्तराखंड सरकार ने सुप्रीम कोर्ट के निर्देशों के अनुरूप कुछ कदम उठाए हैं, क्योंकि उत्तराखंड की 68 प्रतिशत शराब की दुकानें सड़क के किनारे ही हैं और इस साल के आठ महीनों में 641 लोग सड़क हादसों में मारे जा चुके हैं।

शराब के दुष्प्रभाव के प्रति सरकारों और न्यायपालिका की बढ़ती संवेदना सराहनीय है और इस दिशा में बिहार की नीतीश सरकार की पहल विशेष रूप से प्रशंसनीय है।

 इसके बावजूद शराब की लॉबी और हमारी आदतें बार-बार उठाए गए इन कल्याणकारी कदमों पर पानी फेर देती हैं, इसलिए किसी भी कड़े कदम के साथ इन शक्तियों और प्रवृत्तियों का ध्यान रखना भी जरूरी है।

, सौजन्य – दैनिक भास्कर, 16-12-2016.।

