कबाइली महिलाओं का संघर्ष (अमर उजाला : Editorial)।

हिमाचल के कबाइली इलाकों में महिलाओं के लिए संपत्ति के अधिकार की बहाली की पृष्ठभूमि में हिमाचल हाई कोर्ट ने ऐतिहासिक फैसला सुनाया है।

 इस निर्णय को अगर हिमाचल सरकार लागू करने के लिए राजी हो जाए, तो इन क्षेत्रों में महिलाओं के साथ हो रहे अन्याय, भेदभाव और अत्याचार समाप्त होने की उम्मीद है।

न्यायाधीश राजीव शर्मा ने अपने एक अहम फैसले में हिमाचल के कबाइली जिलों में करीब एक सदी पुरानी प्रथा वाजिब-उल-अर्ज को अनुचित ठहराया है।

, इस दूरगामी निर्णय से किन्नौर, चम्बा और लाहूल के महिला समाज में खुशी की लहर दौड़ गई है।

 लेकिन फैसले को लागू करने की प्रक्रिया लंबी है।

 निश्चित रूप में यह निर्णय मील का पत्थर है, मगर हिमाचल सरकार जब तक केंद्र सरकार को इस आशय का प्रस्ताव भेजकर भारत सरकार के राजपत्र मे संशोधन नहीं करवाएगी, तब तक कबाइली क्षेत्रों की महिलाओं को संपत्ति में अधिकार नहीं मिल सकेगा।

 इसके लिए राजनीतिक इच्छाशक्ति की आवश्यकता है।

 दूसरी ओर, सरकार या कोई राजनीतिक दल यह कतई स्वीकार नहीं करेगा कि इससे उसका वोट बैंक प्रभावित हो।

 औरतों को हीन नजरिये से देखने का आदी कबाइली पुरुष प्रधान समाज यथास्थिति बनाए रखने के लिये हरसंभव प्रयास कर रहा है।

 न्यायाधीश राजीव शर्मा ने अपने फैसले में कुछ महत्पपूर्ण टिप्पणियां की है।

 उनके अनुसार महिलाओं के आर्थिक सशक्तिकरण के लिए जरूरी है कि लैंगिक भेदभाव को दूर किया जाए, जो संविधान के मूल उद्देश्य व भावना के अनुरूप है।

, प्रगतिशीलता का परचम बुलंद करने वाले हिमाचल में 1948 से लेकर 2015 तक किसी भी सरकार ने महिला अधिकारों से जुड़े इस ज्वलंत मुद्दे को न तो कैबिनेट की बैठकों में और ना ही विधानसभा अधिवेशन में कभी इसे बहस का मुद्दा बनाया।

 वाजिब-उल-अर्ज के अनुसार, पति की मृत्यु या विधवा होने या कुंवारी रहने की सूरत में अथवा किसी भी स्थिति में घर, ज़मीन-जायदाद का कानूनी उत्तराधिकारी पुरुष ही होगा।

 आखिर किन्नौर और दीगर कबाइली इलाकों में कस्टमरी लॉ विक्रम और बेताल की कहानी की तरह ‘लाश’ की मानिंद ढोते जाने के क्या कारण हैं।

, दरअसल, महिलाओं के संपत्ति में अधिकार न होने के पीछे कुछ अवधारणाएं काम कर रही हैं।

 पहली, पांडवों ने एक ही पत्नी द्रौपदी को स्वीकार किया था।

 किन्नौर के अलावा सिरमौर और उत्तराखंड के जौनसार बावर में पांडवों के सैकड़ों मंदिर हैं।

 प्राचीन काल या महाभारत के घटनाक्रम या मिथक से चली आ रही मान्यताओं के मुताबिक अगर पांडवों की एक पत्नी हो सकती है, तो 5,000 साल से चली आ रही इसी रस्म या फिर रूढ़ि को इक्कीसवीं सदी में भी निभाया क्यों नहीं जा सकता।

, दूसरा कारण यह है कि अगर एक ही औरत एक से अधिक भाइयों की पत्नी बनती है, तो जमीन का बंटवारा नहीं होगा।

 मगर परंपरा की बुनियाद पर चार-पांच भाइयों के साथ रहने वाली महिला मानसिक धरातल पर किस प्रकार स्वयं को संयत रख पाती होगी।

 ऐसे समाज में यह अवधारणा भी प्रबल है कि अगर भाइयों में जमीन का बंटवारा हो जाएगा, तो वे एकाध खेत या जमीन के छोटे से टुकड़े में क्या पैदा करेंगे।

 लेकिन आज किसान अपने अस्तित्व के लिए केवल जमीन पर ही निर्भर नहीं हैं।

 वे नौकरीपेशा भी हैं।

 मनरेगा व निजी निर्माण कार्यों में वे मेहनत-मजदूरी कर जीवन यापन कर रहे हैं।

 किन्नौर की जो लड़कियां अपने इलाके की हदें लांघकर शिमला, चंडीगढ़, दिल्ली या दूसरे शहरों-महानगरों में अपने लिए नई राह खोज रही हैं, वे बहुपति प्रथा में बंधकर अपनी जिंदगी बर्बाद करना कतई स्वीकार नहीं कर सकतीं।

, किन्नौर में महिला कल्याण परिचय की अध्यक्ष रतन मंजरी कई दशकों से महिलाओं को संगठित करने और हिमाचल सरकार के सामने इस मुद्दे को उठाने के लिए संघर्षशील रही हैं।

 लेकिन उन्हें अभी तक सफलता नहीं मिलीं है।

 उनकी लड़ाई केवल किन्नौर की हदों तक सीमित है।

 उनके लिए अन्ना हजारे और मेधा पाटकर जैसे ‘सोशल एक्टिविस्ट’ अभी तक आगे नहीं आए हैं।

 हिमाचल हाई कोर्ट में कस्टमरी लॉ को निरस्त करने के लिए कुछ मामले दायर हुए हैं।

 इसके अलावा कुछ जनहित याचिकाएं भी हैं।

 लेकिन दुर्भाग्य से ऐसे सभी मामले लंबित पड़े हुए हैं।

 हिमाचल के कबाइली इलाकों में अगर महिलाओं के अधिकारों को बहाल करना है, तो केंद्र सरकार को कानून में संशोधन करना होगा और इसे ऑफिशियल गजट में प्रकाशित करना होगा।

 किन्नौर में कस्टमरी लॉ ही कानून का आधार है।

 अलबत्ता गैर कबाइली इलाकों में राइट टू प्रॉपर्टी ऐक्ट में महिलाएं अपने अभिभावकों अथवा पति की जायदाद में बराबर का हक रखती हैं।

 एक राज्य में महिला अधिकारों में यह विरोधाभास तकलीफ पैदा करता है।

, -राजेंद्र राजन।

सौजन्य :- अमर उजाला , 22.11.2015।

