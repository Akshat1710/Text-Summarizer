पहाड़-सी चुनौतियां (दैनिक ट्रिब्यून)।

उत्तराखंड में त्रिवेंद्र सरकार।

उत्तराखंड में अप्रत्याशित बहुमत से जीती भाजपा के मुख्यमंत्री का चयन भी चौंकाने वाला था।

 चार पूर्व मुख्यमंत्रियों व सतपाल महाराज जैसे दिग्गज दावेदारों के बीच त्रिवेंद रावत का नाम अपरिचित था।

 बहरहाल वे राज्य के गठन के बाद चौथी सरकार के नवें मुख्यमंत्री बन गये हैं।

 वर्ष 2014 के आम चुनाव में उ.प्र. प्रभारी अमित शाह के साथ सह-प्रभारी रहे रावत को इसका पुरस्कार मुख्यमंत्री की दौड़ में मिला।

 वे एक खांटी संघ प्रचारक रहे हैं।

 तीसरी बार देहरादून के डोईवाला विधानसभा क्षेत्र से विधायक चुने गये थे।

 वर्ष 2000 में राज्य बनने के बाद यह प्रदेश पार्टियों और अंदरूनी खींचतान के कारण सुर्खियों में रहा।

 जिसके चलते अल्पकाल में आठ मुख्यमंत्री रहे।

 छोटे राज्य के रूप में अस्तित्व में आये उत्तराखंड को अपेक्षित विकास नहीं मिल पाया।

 आज भी रोजगार, शिक्षा, चिकित्सा व बेहतर जीवन के लिए पलायन का सिलसिला बदस्तूर जारी है।

 पर्वतीय इलाकों में तीन हजार से ज्यादा गांवों का वीरान हो जाना विकास की हकीकत बताता है।

ऐसे में सही मायनो में त्रिवेंद्र सिंह रावत को मुख्यमंत्री के रूप में कांटों का ताज ही मिला है।

 बढ़ते कर्जों के बोझ से जैसे राज्य की अर्थव्यवस्था चरमराई है।

 उससे राज्य की ग्रॉस स्टेट डोमेस्टिक प्रोडक्ट (जीएसडीपी) व प्रति व्यक्ति आय में गिरावट आई है।

 राजनीतिक स्वेच्छाचारिता के आर्थिक व्यवहार व नौकरशाही के बोझ से राज्य की अर्थव्यवस्था चरमराई हुई है।

 प्राकृतिक आपदाओं व बेरोजगारी के चलते पलायन तेज हुआ है।

 पलायन की प्रवृत्ति में बदलाव यह आया है कि यह राज्य से बाहर की बजाय राज्य के मैदानी इलाकों की तरफ हुआ है।

 पर्वतीय  इलाकों में रोजगार बढ़ाने के लिए वैकल्पिक उद्योग नीति, कुटीर उद्योग तथा फलों के व्यावसायिक उत्पादन के जरिये पलायन को कम किया जा सकता है।

 पूर्व भाजपा सरकार में कृषि मंत्री का अनुभव रावत के काम आयेगा।

 जिसके लिये मुख्यमंत्री को नये सिरे से प्रयास करने होंगे।

 पर्वतीय क्षेत्र में सामान्य पृष्ठभूमि से आने वाले रावत से उम्मीद की जानी चाहिए कि वे राज्य को बेहतर नियोजन दे पायेंगे।

 वे जिन पगडंडियों से होते हुए इस पद तक पहुंचे हैं, उसके कष्टों का एहसास उन्हें होना चाहिये।

 लगातार प्राकृतिक आपदाओं से बाधित धार्मिक पर्यटन को पटरी पर लाना भी मुख्यमंत्री के लिये चुनौती होगी।

 बरसात के दौरान तबाही झेलने वाली सड़कों को आपदामुक्त बनाने की जरूरत होगी।

सौजन्य- दैनिक ट्रिब्यून।

