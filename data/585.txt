सुशासन के सामने शहाबुद्दीन (दैनिक जागरण)।

एक समय जिस पटना हाईकोर्ट ने लालू यादव के कुशासन को जंगलराज को संज्ञा दी थी उसी ने उस जंगलराज के पर्याय रहे शहाबुद्दीन को जमानत दे दी।

 बिहार सरकार ने किन्हीं अज्ञात कारणों से न तो पटना हाईकोर्ट के फैसले के खिलाफ सुप्रीम कोर्ट जाने की जरूरत समझी और न ही शहाबुद्दीन पर क्राइम कंट्रोल एक्ट यानी सीसीए लगाने की।

 नतीजा यह हुआ कि दहशत के बल पर सिवान में समानांतर सरकार चलाने वाले शहाबुद्दीन जेल से बाहर आ गए।

 उनकी रिहाई का स्वागत करने वालों में बिहार के विधायक और मंत्री भी थे।

 यह जाहिर ही है कि वे लालू यादव की मर्जी के बगैर शहाबुद्दीन की अगवानी करने नहीं गए होंगे।

 शहाबुद्दीन लाव-लश्कर के साथ जेल से बाहर आए।

 उनके काफिले में दो सौ से अधिक गाड़िया थीं।

 ये गाड़ियां भागलपुर से सिवान जाते समय मुजफ्फरपुर से बगैर टोल टैक्स दिए गुजरीं।

 एक तो इसलिए कि इस काफिले में लाल बत्ती लगी गाड़ियां भी थीं और दूसरे इस कारण कि पुलिस का ऐसा निर्देश था कि काफिले को टोल प्लाजा पर रोका न जाए।

 इस पर हैरत जताने का कोई मतलब नहीं कि जेल से बाहर आते ही शहाबुद्दीन ने नीतीश पर तंज कसा और लालू यादव का गुणगान किया।

 राष्ट्रीय जनता दल का नेता भला नीतीश कुमार की तारीफ क्यों करेगा।

 वैसे हैरत नहीं कि शहाबुद्दीन ने रणनीति के तहत नीतीश कुमार को निशाने पर लिया हो ताकि वह इस आक्षेप से बचे रहें कि उनकी ही कृपा से उसे जमानत मिली।

 वस्तुस्थिति जो भी हो, नीतीश सरकार इस आरोप से बच नहीं सकती कि उसने किसी दबाव में शहाबुद्दीन के प्रति नरमी दिखाई।

, पटना हाईकोर्ट ने बाहुबली शहाबुद्दीन को जमानत इस आधार पर दी, क्योंकि उसके निर्देश के बावजूद सिवान पुलिस ने राजीव रोशन हत्याकांड में ट्रायल शुरू करने में दिलचस्पी नहीं दिखाई।

 चूंकि पटना हाईकोर्ट ने ट्रायल में कोई प्रगति न होने को ही शहाबुद्दीन की जमानत का एक प्रमुख आधार माना इसलिए बिहार सरकार में किसी को बताना चाहिए कि सिवान पुलिस अपना काम करने के बजाय हाथ पर हाथ धरे क्यों बैठी रही।

 नि:संदेह किसी को यह भी बताना चाहिए कि शहाबुद्दीन को जेल के भीतर रखने के लिए उस पर क्राइम कंट्रोल एक्ट यानी सीसीए क्यों नहीं लगाया गया।

 अगर बिहार सरकार ऐसा करती तो देश की किसी भी अदालत को यह आसानी से समझाया जा सकता था कि हत्या, अपहरण, लूट के तीन दर्जन से अधिक मामलों में वांछित यह शख्स अपने खिलाफ चल रहे मामलों को प्रभावित करने के साथ ही गवाहों की सुरक्षा के लिए खतरा बन सकता है।

 आखिर राजीव रोशन अपने दो भाइयों की हत्या के गवाह ही थे।

 उनकी हत्या 2014 में हुई थी और उनके दो भाइयों की 2004 में।

 कहा जाता है कि इन दोनों भाइयों को एसिड डालकर मारा गया था।

, शहाबुद्दीन पर सीसीए न लगाने का सवाल इसलिए और उठ रहा है, क्योंकि बिहार के बाहुबली नेताओं में एक और जाना-पहचाना नाम अनंत सिंह का है।

 उन पर भी वैसे ही तमाम संगीन आरोप हैं जैसे शहाबुद्दीन पर हैं।

 निर्दलीय विधायक अनंत सिंह को हाल में पटना हाईकोर्ट से चार मामलों में जमानत मिली।

 इसके बावजूद उनकी रिहाई इसलिए नहीं हो सकी, क्योंकि उन पर एक और मामला शेष था।

 इस मामले में अनंत सिंह जमानत मांगने हाईकोर्ट जाते उसके पहले ही पांच सिंतबर को पटना प्रशासन ने उन पर क्राइम कंट्रोल एक्ट लागू कर दिया।

 अब यदि अनंत सिंह को शेष मामले में भी हाईकोर्ट से जमानत मिल जाए तो भी वह सीसीए के कारण एक साल तक जेल से बाहर नहीं आ सकते।

 इस पर गौर करें कि अनंत पर सीसीए इसी आधार पर लगाया गया कि उनके रिहा होने से कानून एवं व्यवस्था के समक्ष खतरा बढ़ सकता है।

 आखिर जैसी सख्ती अनंत के खिलाफ दिखाई गई वैसी शहाबुद्दीन के खिलाफ क्यों नहीं दिखाई जा सकी।

 क्या किसी को इस पर रंच मात्र संदेह है कि शहाबुद्दीन गवाहों को प्रभावित-प्रताड़ित करने का काम कर सकते हैं।

 अनंत सिंह के खिलाफ जैसी कार्रवाई हुई वैसी शहाबुद्दीन पर क्या इसलिए नहीं हो सकी, क्योंकि अनंत निर्दलीय विधायक हैं और शहाबुद्दीन राजद के नेता भी हैं और लालू यादव के खास भी।

 बिहार ही नहीं, देश को भी यह सवाल पूछना चाहिए कि जिस राज्य में शराब की एक बोतल रखने के कारण किसी को जेल में डाला जा सकता है वहां शहाबुद्दीन जैसे बाहुबली को जेल में बनाए रखना क्यों कठिन हो गया।

 शहाबुद्दीन की रिहाई पर बिहार सरकार चाहे जो सफाई दे, यह साफ है कि सुशासन के दावे का दम निकलता दिख रहा है।

 एक समय नीतीश कुमार ने बिहार के लिए सिरदर्द बने बाहुबली नेताओं को जेल के अंदर किया था और उसके चलते कानून एवं व्यवस्था को सुधारने में खासी मदद मिली थी।

 इसके विपरीत 80-90 के दशक में उनकी तरह अपना राजनीतिक कॅरियर बनाने-बढ़ाने वाले नेताओं में तमाम ऐसे रहे जिन्होंने आपराधिक छवि और इतिहास वाले तत्वों को न केवल रणनीतिक संरक्षण दिया, बल्कि उन्हें अपराधी से नेता भी बनाया।

 यह काम जिन नेताओं ने किया उनमें लालू-मुलायम प्रमुख हैं।

, मुलायम सिंह का बस चलता तो बाहुबली मुख्तार अंसारी सपा की साइकिल पर सवार हो चुके होते।

 भला हो अखिलेश यादव का कि वह मुख्तार अंसारी की पार्टी के सपा में विलय के खिलाफ खड़े हो गए।

 अंतत: मुलायम सिंह को अपने कदम पीछे खींचने पड़े।

 क्या यह उम्मीद की जाए कि लालू यादव के बेटे तेजस्वी यादव भी बाहुबली नेताओं के मामले में अखिलेश की राह पर चलेंगे।

 फिलहाल कुछ कहना कठिन है, लेकिन उन्होंने शहाबुद्दीन के कटाक्ष के जवाब में यह कहकर एक उम्मीद बंधाई है कि नीतीश महागठबंधन के निर्विवाद नेता हैं।

 यदि नीतीश कुमार वास्तव में महागठबंधन के नेता बने रहना चाहते हैं तो उन्हें शहाबुद्दीन और अनंत सिंह में भेद करना छोड़ना होगा।

 यदि वह यह काम नहीं कर पाते तो सुशासन का मजाक उड़ना तय है।

 वह यह कहकर नहीं बच सकते कि शहाबुद्दीन को जमानत तो अदालत ने दी है, क्योंकि अनंत सिंह को भी अदालत से ही जमानत मिली थी।

 एक जैसी आपराधिक छवि वाले अनंत सिंह और शहाबुद्दीन के मामले अलग-अलग रवैया नीतीश सरकार की मजबूरी को तो बयान करता ही है, बिहार के लिए एक अपशकुन भी है।

लेखक :- राजीव सचान (दैनिक जागरण में एसोसिएट एडीटर हैं)।

सौजन्य :-दैनिक जागरण, 13-09-2016।

