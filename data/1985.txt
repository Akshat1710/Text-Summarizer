आसान नहीं कश्मीर में पंडितों को बसाने की राह (हिन्दुस्तान)।

पहली नजर में जम्मू-कश्मीर विधानसभा द्वारा कश्मीरी पंडितों और पलायन करने वाले दूसरे समुदायों की वापसी का प्रस्ताव पारित करना स्वागतयोग्य है।

 इसका परिणाम क्या होगा, अभी यह कहना कठिन है।

 कम-से-कम कश्मीर विधानसभा के सदस्यों को उनकी याद आई और सबने एक स्वर से उनकी वापसी के पक्ष में प्रस्ताव तो पारित किया।

 हालांकि इसका श्रेय पूर्व मुख्यमंत्री फारुख अब्दुल्ला ने लिया।

 उन्होंने ही सदन में सबसे पहले यह विचार प्रकट किया कि कश्मीरी पंडितों और बाहर गए दूसरे लोगों की वापसी के लिए एक प्रस्ताव पारित किया जाना चाहिए।

 सरकारी पक्ष के लोगों का, जो पहले से कश्मीरी पंडितों की वापसी की बात करते रहे हैं, समर्थन तय ही था।

 कश्मीरी पंडितों के पलायन के 27 वर्ष बाद जम्मू-कश्मीर विधानसभा के सदस्यों ने फिर से मामले को सामने ला दिया है।

 अब इस पर सर्वसम्मति के लिए आगे रास्ता बनाने का काम सरकार पर निर्भर है।

, 19 जनवरी को इस प्रस्ताव के पारित होने का अपना महत्व है।

 यह कश्मीरी पंडितों की भावनाओं से जुड़ी एक तारीख है, क्योंकि वह 19 जनवरी, 1990 का ही दिन था, जब 60 हजार से ज्यादा कश्मीरी पंडितों ने घाटी से पलायन किया था।

 सच कहा जाए, तो उसी दिन से कश्मीर में पाकिस्तान प्रायोजित आतंकवाद की नई शुरुआत हुई थी।

 इस पर बहुत कुछ कहा और लिखा जा चुका है कि किन स्थितियों में कश्मीरी पंडितों, सिखों और कम संख्या में ही सही, कुछ उदारवादी मुसलमानों को भी घाटी का परित्याग करना पड़ा था।

 तब भय और आतंक का ऐसा माहौल बनाया गया कि इन लोगों के पास और कोई चारा ही नहीं बचा था।

, यह ठीक है कि केवल प्रस्ताव पारित करने से कुछ नहीं होगा।

 इसे अमल में लाने का मसला काफी टेढ़ा है।

 फिर भी प्रस्ताव से एक संदेश तो निकलता ही है कि जम्मू-कश्मीर के नीति-निर्माता अब शायद कुछ पहल करने को तैयार हैं।

 मूल सवाल यही है कि यह प्रस्ताव कागजों तक सीमित रहेगा या इसके आगे की पहल होगी।

 27 वर्ष बाद वहां से पलायन करने वालों की तीसरी पीढ़ियां हमारे सामने हैं।

 वे ऐसे ही सिर्फ प्रस्ताव और वादों के भरोसे वापसी को तैयार नहीं हो सकतीं।

 ऐसा माहौल निर्मित करना होगा, जिससे उनके अंदर की आशंका दूर हो।

 वे वापसी के बाद रहेंगे कहां, इसकी व्यवस्था करनी होगी।

 क्या इसके लिए जम्मू-कश्मीर सरकार तैयार है।

 क्या प्रस्ताव पारित करने में सहभागी विपक्ष इसका समर्थन करेगा।

 जम्मू-कश्मीर में कितने नेता हैं, जो पलायन कर चुके लोगों के बीच जाकर उन्हें वापसी के लिए तैयार करने का काम करेंगे।

 और कितने ऐसे हैं, जो उसके बाद भी उनके दुख-सुख का ख्याल रखेंगे।

, कुछ समय पहले जैसे ही केंद्र सरकार ने कश्मीरी पंडितों के लिए अलग बस्ती बनाने की बात की, तो पूरी घाटी में मानो आग लग गई थी।

 पूरी हुर्रियत सड़कों पर उतरकर इसका विरोध करने लगी थी।

 उसके नेता यह तो कहते थे कि कश्मीरी पंडित वापस आएं, उनका स्वागत है, लेकिन हम किसी अलग बस्ती को स्वीकार नहीं करेंगे।

 वे कहते हैं कि कश्मीरी पंडित जहां थे, वहीं आकर बसें।

 सुनने में यह अच्छा लगता है कि एक मिली-जुली संस्कृति वाले राज्य की परंपरा को बनाए रखने के लिए ऐसा ही होना चाहिए।

 लेकिन क्या आज की स्थिति में यह व्यावहारिक है।

, सच यह भी है कि जहां कश्मीरी पंडित रहते थे, उनमें से ज्यादातर की जगह अब उनकी रही नहीं।

 स्थिति खराब होने लगी, तो ज्यादातर ने औने-पौने दामों में अपनी जमीनें और मकान बेच दिए।

 क्या उस समय उनका मकान और जमीन खरीदने वाले आज उन्हें वापस लौटाने को तैयार होंगे।

 यह संभव ही नहीं है।

 उनकी वापसी का कई लोगों के स्थानीय आर्थिक हितों पर भी असर पड़ सकता है।

 उनके लिए नई जगह की व्यवस्था करनी ही होगी।

 जब यह विवाद चल रहा था, तो केंद्रीय गृह मंत्री ने ‘कॉम्पोजिट कॉलोनी’ की बात कही थी।

 उन्होंने कहा था कि अगर उस कॉलोनी में कुछ मुसलमान रहें, तो उसमें हर्ज क्या है।

 बावजूद इसके वहां आसमान सिर पर उठा लिया गया।

 मगर सच यह है कि रास्ता अब भी यही है।

 सिर्फ प्रस्ताव भर से हालात बदलने वाले नहीं हैं।

(ये लेखक के अपने विचार हैं), – अवधेश कुमार, वरिष्ठ पत्रकार।

सौजन्य- हिन्दुस्तान।

