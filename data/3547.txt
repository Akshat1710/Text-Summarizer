अर्थव्यवस्था को सोने से ताकत (अमर उजाला : Editorial)।

हाल ही में 22 अक्तूबर को रिजर्व बैंक ने घरों और मंदिरों में संचित सोने के निवेश हेतु स्वीकृत स्वर्ण मौद्रीकरण योजना से संबंधित दिशा-निर्देश जारी किया है।

 प्रधानमंत्री द्वारा औपचारिक तौर पर आगामी पांच नवंबर को यह योजना शुरू की जाएगी।

, इस योजना में 30 ग्राम सोने के जेवर, सिक्के या बिस्किट न्यूनतम एक वर्ष और अधिकतम 15 वर्ष की अवधि के लिए बैंकों में जमा कराया जा सकेगा।

 बैंक इस तरह की जमा पर ब्याज दर तय करने के लिए स्वतंत्र होंगे और जमा का मूल और ब्याज सोने में आंका जाएगा।

 एक से तीन साल के लिए बैंक अपने खाते में सोना स्वीकार करेंगे।

 इससे ज्यादा अवधि के लिए जमा सोना सरकार के खाते में जाएगा।

 बैंक द्वारा जो ब्याज दिया जाएगा, उस पर आयकर में छूट भी मिलेगी।

 परिपक्वता पर मूल और ब्याज का भुगतान जमाकर्ता की इच्छा पर किया जाएगा कि वह वापसी के समय सोने के बाजार मूल्य के आधार पर सोना और जमा ब्याज के बराबर रुपये में भुगतान चाहता है या सोने में।

 इसका फैसला जमाकर्ता को सोना जमा करते समय लिखित में देना होगा, जिसे बाद में बदला नहीं जा सकेगा।

 यह प्रावधान इसलिए किया गया, ताकि बैंकों को यह तय करने में आसानी हो कि जमा सोने का इस्तेमाल कैसे करना है।

 जमाकर्ता को वही सोना नहीं मिलेगा, जो जमा किया गया था।

 इस योजना के तहत जमा किए जाने वाले सोने की शुद्धता जांचने का कार्य मानक ब्यूरो द्वारा मान्यता प्राप्त हॉलमार्किंग केंद्रों में से किसी में भी किया जा सकेगा।

, लोगों के पास संचित सोने को अर्थव्यवस्था के काम लाने और आयातित सोने पर निर्भरता घटाने के लिए स्वर्ण मौद्रीकरण योजना अत्यधिक उपयोगी सिद्ध हो सकती है।

 वर्ल्ड गोल्ड काउंसिल के मुताबिक, भारत में घरों और मंदिरों में संचित करीब 22,000 टन सोना अनुत्पादक स्वरूप में है।

 ऐसे सोने को उत्पादक स्वरूप दिया जा सकता है।

 घरेलू अनुत्पादक सोने का इस्तेमाल देश के बुनियादी ढांचे, कारोबारी विकास, रोजगार पैदा करने, कौशल विकास, निर्यात बढ़ाने और राजस्व अर्जन के लिए भी किया जा सकेगा।

, हालांकि यह योजना बहुत उपयोगी एवं व्यावहारिक है, लेकिन इसके समक्ष बुनियादी सुविधाओं संबंधी कई चुनौतियां हैं।

 सोने के परीक्षण और पिघलाने के लिए जो हॉलमार्किंग केंद्र चिह्नित किए गए हैं, उनमें से आधे से ज्यादा केंद्रों में सोने को पिघलाने की सुविधा नहीं है।

 देश के दूसरे और तीसरे दर्जे के शहरों के लोगों से अधिक मात्रा में सोना जुटाए जाने की संभावना है, लेकिन इन शहरों में हॉलमार्किंग केंद्रों का अभाव है।

 यही नहीं, पूरे देश में सोने को सुरक्षित रखने की केवल 32 रिफाइनरियां हैं।

 ऐसे में सोने को एक जगह से दूसरी जगह ले जाना भी बड़ी चुनौती है।

 हालांकि इस योजना में कोई व्यक्ति जितना चाहे उतना सोना जमा कर सकता है, पर अधिक मात्रा में सोना जमा कराए जाने पर आयकर विभाग से पूछताछ संबंधी किसी राहत की बात योजना में उल्लेखित नहीं है।

 ऐसे में डर के कारण भी लोग सोना जमा नहीं करवा सकते।

 योजना की सफलता के लिए इन बातों पर ध्यान देना जरूरी होगा।

 तभी अनुत्पादक सोने के अधिकतम उपयोग से अर्थव्यवस्था को नई ताकत मिल सकेगी।

सौजन्य :- अमर उजाला, 29.10.2015, जयंतीलाल भंडारी (जाने-माने अर्थशास्त्री हैं)।

