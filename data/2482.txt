खुद ही फंसे ।

 (बिजनेस स्टैंडर्ड)।

संसद के शीतकालीन सत्र की बड़ी उपलब्धि यह मानी जा रही थी कि वस्तु एवं सेवा कर (जीएसटी) को लागू करने के लिए जरूरी संविधान संशोधन को मजबूती देने वास्ते इससे संबंधित विधेयकों को इसमें पारित किया जाएगा।

 जीएसटी के रूप में नई अप्रत्यक्ष कर व्यवस्था को तय समयसीमा के भीतर लागू करने के लिए यह आवश्यक था कि उक्त विधेयक समय से पारित होते और जरूरी संख्या में राज्य विधानसभाओं में जीएसटी संशोधन को अनुमोदित किया जाता।

 परंतु शीतकालीन सत्र में ऐसा कुछ होता नहीं दिखा।

 जीएसटी परिषद की बैठक एक बार पुन: टाल दी गई है।

 अब यह 22 दिसंबर को होगी।

 जीएसटी को एक अप्रैल 2017 से लागू होना है लेकिन सरकार ने गत आठ नवंबर को 500 और 1000 रुपये की नोटबंदी की जो घोषणा की, उसके बाद मची राजनीतिक और आर्थिक अफरातफरी ने इस समयसीमा को भी मुश्किल में डाल दिया है।

 केंद्र सरकार को अब इस राह की बाधाओं से पार पाने के लिए अप्रत्याशित प्रयास करने होंगे और जबरदस्त राजनीतिक पहल करनी होंगी।

हाल में पश्चिम बंगाल के वित्त मंत्री अमित मित्रा, जो राज्यों के वित्त मंत्रियों के जीएसटी संबंधी अधिकार प्राप्त समूह के अध्यक्ष भी हैं, ने कहा कि विमुद्रीकरण का झटका लगने के बाद अधिकांश राज्यों के वित्त मंत्री नई कर व्यवस्था के क्रियान्वयन के खिलाफ हैं।

 मित्रा ने विमुद्रीकरण के चलते राज्यों की वित्तीय स्थिति को लेकर भी चिंता जताई।

 उन्होंने कहा कि राज्य जीएसटी के लिए झटका सहने को तैयार थे लेकिन यह अतिरिक्त कीमत बहुत भारी पड़ जाएगी।

 चर्चा यह भी है कि जीएसटी कानून को अभी तक अंतिम स्वरूप नहीं दिया जा सका है और विमुद्रीकरण की घटना के बाद राज्यों और केंद्र सरकार के बीच कम होता विश्वास इस प्रक्रिया को और लंबा खींचेगा।

 कई मौजूदा समस्याओं को दूर करने के लिए वह भरोसा आवश्यक था।

 करदाताओं पर दोहरा नियंत्रण इसका एक उदाहरण है।

 जब तक जीएसटी परिषद नई व्यवस्था के तहत आकलन को अंतिम रूप नहीं देती है तब तक कंपनियां, खासतौर पर छोटी कंपनियां बमुश्किल ही अपनी अनुपालन व्यवस्था को अंतिम रूप दे सकेंगी।

 सरकार को अनुपालन को अंतिम वक्त के लिए नहीं छोड़ देना चाहिए।

 सॉफ्टवेयर को अपनाने में वक्त लगेगा।

 इसके लिए पेशेवरों को प्रशिक्षित करना होगा और समूची आपूर्ति शृंखला को इसके अनुरूप बनाना होगा।

 सहज बदलाव के लिए जरूरी है कि कंपनियां भलीभांति तैयार हों।

 देश का कारोबारी जगत कुछ माह के समय में ऐसा नहीं कर पाएगा।

 स्पष्टï है कि एक अप्रैल की समय सीमा पाने के लिए काफी कुछ किया जाना बाकी है।

, केंद्र सरकार के विमुद्रीकरण के निर्णय ने ही मौजूदा परिस्थितियों को जन्म दिया है और अब इससे निपटने की जिम्मेदारी भी उसी की है।

 जीएसटी मौजूदा केंद्र सरकार के सबसे बड़े सुधारवादी कदमों में से एक है और यह बीते कई दशकों का सबसे बड़ा सुधार भी है।

 इसे अपनाने में पहले ही काफी देर हो चुकी है और अब और अधिक देर नहीं की जानी चाहिए।

 जीएसटी को अगर अगले सितंबर से लागू करना है तो भी केंद्र को राज्यों को आश्वस्त करने की दिशा में तेजी दिखानी होगी।

 आठ नवंबर के बाद माहौल बदल गया है।

 अगर केंद्र सरकार को विश्वास बहाली के क्रम में कुछ समझौते करने पड़ते हैं तो उसे वह भी करना चाहिए।

 बहरहाल इस क्रम में जीएसटी के प्रावधानों को और कमजोर नहीं करना चाहिए।

 यह कानून पहले ही अपने आदर्श रूप से काफी दूर जा चुका है।

 केंद्र सरकार को एक कठिन संतुलन साधना है और ऐसा करने के लिए उसके पास वक्त नहीं है।

, सौजन्य – बिजनेस स्टैंडर्ड।

