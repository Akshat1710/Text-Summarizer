चुनावी रेवड़ियां (दैनिक ट्रिब्यून)।

पार्टियों के चुनावी घोषणापत्रों में किए गए वादों से यह सहज ही अनुमान लगाया जा सकता है कि भारतीय राजनीति का स्तर कहां पहुंच गया है।

 पंजाब विधानसभा चुनावों के लिए देश की बड़ी पार्टी भाजपा ने जालंधर में जारी अपने घोषणापत्र में सस्ती चीनी, घी तथा अन्य घरेलू सुविधाएं देने के वादे के साथ पंजाब के गरीब तबके को रिझाने की कोशिश की है।

 केंद्रीय मंत्री तथा भाजपा के दिग्गज नेता अरुण जेटली द्वारा जारी इस घोषणापत्र में गरीबों को 10 रुपये के दाम पर पांच किलो चीनी तथा 25 रुपये के हिसाब से हर माह दो किलो देसी घी मिला करेगा।

 हर घर के एक व्यक्ति को नौकरी तथा मकान देने का वादा भी बाकायदा घोषणापत्र की सूची में है।

 इस बात की किसको परवाह है कि चुनावों के बाद इनमें से कितने वादे वफा हो पाएंगे।

 उत्तर प्रदेश में समाजवादी पार्टी भी इस दौड़ में कहां पीछे रहने वाली है।

 लखनऊ में जारी घोषणापत्र में सपा अध्यक्ष तथा यूपी के मुख्यमंत्री अखिलेश यादव ने तो बाकायदा प्रैशर कुकर देने की घोषणा करके गृहिणियों के वोट पक्के करने की कवायद शुरू कर दी है।

 स्मार्टफोन देने की पेशकश युवाओं को रिझाने की एक और कोशिश है।

उनका भी गरीबों को मुफ्त गेहूं-चावल देने का नेक विचार है।

 अब किस व्यक्ति को कितने चावल मिलेंगे-ये तो मतदान के बाद की बातें हैं।

 कहां तो पार्टियों के घोषणापत्रों में देश और समाज के लिए कल्याणकारी नीतियों को तरजीह देनी चाहिए लेकिन आज हर दल, भले ही वह छोटा हो या बड़ा, का घोषणापत्र सिर्फ लोकलुभावन नारों व वादों से अटा होता है।

 ये वादे व्यावहारिकता की कसौटी पर कितने खरे उतरते हैं, इस बात को लेकर पार्टियां जरा भी गंभीर नहीं हैं।

 यही वजह है कि लोकलुभावन घोषणाएं सिर्फ कागजी पत्रों तक ही रह जाती हैं।

 कोई दल मुफ्त बिजली-पानी बांटने की बात करता है, तो कोई मकान या जमीन के साथ ही रोजगार देने की घोषणा करता है।

 कायदा तो यह है कि जनता की दिक्कतों के प्रति संजीदा पार्टियां उनके लिए ठोस बुनियादी कार्यक्रम लेकर आएं, जो तदर्थ आधार पर न होकर दीर्घकालीन हों।

 इन चुनावी रेवड़ियों से गरीबों का हित नहीं सधने वाला।

, सौजन्य- दैनिक ट्रिब्यून।

