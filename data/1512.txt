संपादकीय : बज गई चुनावी रणभेरी (नई दुनिया)।

यह धारणा लंबे राजनीतिक अनुभव से बनी है कि दिल्ली की सत्ता का रास्ता लखनऊ से होकर निकलता है।

 इस सियासी हकीकत के इक्का-दुक्का अपवाद ही होंगे।

 इसीलिए उत्तर प्रदेश विधानसभा चुनाव को हमेशा ही उसके बाद होने वाले लोकसभा चुनाव से जोड़कर देखा जाता है।

 इस बार भी स्थिति उससे अलग नहीं है।

 आम समझ है कि इस बार वहां का जो नतीजा आएगा, उसकी 2019 के राष्ट्रीय आम चुनाव के लिए माहौल बनाने में बहुत बड़ी भूमिका होगी।

 ध्यानार्थ है कि चार अन्य राज्यों के साथ उप्र में होने वाला सात चरणों का मतदान नोटबंदी से बने हालात के साये में होगा।

 देखने की बात होगी कि मतदाताओं का फैसला नोटबंदी के उद्देश्य से प्रभावित होगा या इसकी वजह से हुई रोजमर्रा की दिक्कतों से।

 भारतीय जनता पार्टी की तकदीर काफी कुछ इसी प्रश्न के उत्तर से तय होगी।

 ढाई साल पहले भाजपा ने अपनी सहयोगी पार्टी (अपना दल) के साथ मिलकर उप्र में लगभग 43 फीसदी वोट और 80 में से 73 सीटें जीत ली थीं।

 स्वाभाविक है कि 11 फरवरी से 8 मार्च तक होने वाले मतदान के परिणाम को उसी सफलता के बरक्स रखकर देखा जाएगा।

 फिलहाल समाजवादी पार्टी में जारी अंतर्कलह के कारण राज्य में मुख्य मुकाबला भाजपा और बसपा के बीच ही सिमटता दिखता है।

, जिन पांच राज्यों में विधानसभा चुनाव के कार्यक्रम का एलान निर्वाचन आयोग ने बुधवार को किया, उनमें उप्र के बाद दूसरा सबसे बड़ा राज्य पंजाब है।

 यहां कसौटी पर कांग्रेस है।

 अकाली दल-भाजपा गठजोड़ के लगातार दो कार्यकाल तक राज करने के बाद क्या कांग्रेस अब सत्ता-विरोधी माहौल का लाभ उठाते हुए निर्णायक जीत दर्ज करेगी।

 अथवा, अरविंद केजरीवाल की आम आदमी पार्टी (‘आप) उसके मंसूबों पर पानी फेर देगी।

 केजरीवाल ऐसा कर पाए, तो बेशक वे अपने इर्द-गिर्द फिर आभामंडल बनाने में कामयाब हो सकते हैं, जैसा 2013 में दिल्ली विधानसभा चुनाव में ‘आप को अप्रत्याशित सफलता दिलवाकर उन्होंने कर लिया था।

, पंजाब के अलावा गोवा भी ऐसा राज्य है, जहां भाजपा के मुकाबले मुख्य विकल्प के रूप में उभरने की कांग्रेस और ‘आप के बीच होड़ होगी।

 कांग्रेस का बड़ा दांव 70 सीटों वाले उत्तराखंड और 60 सीटों वाले मणिपुर में भी है।

 वहां अपने किले को वह नहीं बचा पाई और पंजाब तथा गोवा में मजबूत वापसी करने में विफल रही, तो उसका और उसके नेता राहुल गांधी का राष्ट्रीय भविष्य संदिग्ध हो जाएगा।

 उस हाल में भाजपा की 2019 में दिल्ली के तख्त पर वापसी की धारणा खासी मजबूत हो जाएगी।

 यानी 11 मार्च को आने वाले चुनाव नतीजों का मतलब सिर्फ संबंधित राज्यों तक सीमित नहीं होगा।

 बल्कि उससे राष्ट्रीय संदेश ग्रहण किए जाएंगे।

 इसलिए ये लाजिमी ही है कि अब तमाम पार्टियां अपनी पूरी ताकत इन पांच राज्यों में झोंकेंगी।

 और देश का ध्यान भी वहीं सजी बिसात पर लगा होगा।

सौजन्य – नई दुनिया।

