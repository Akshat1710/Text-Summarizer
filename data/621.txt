लहूलुहान इनसानियत (दैनिक ट्रिब्यून)।

पाक के लिये सबक का वक्त।

आत्मा को छूने वाले गीत ‘दमादम मस्त कलंदर’ के सूफी संत झूलेलाल की दरगाह रक्तरंजित हुई है।

 जहां तमाम देशों से लोग रूहानी सुकून के लिये जमा होते हैं वहां लाशों के ढेर नजर आये।

 पाकिस्तान के सिंध प्रांत के कस्बे सहवान स्थित लाल शाहबाज कलंदर की दरगाह पर हुए आत्मघाती हमले की जिम्मेदारी आईएसआईएस ने ली है।

 जिसकी सोच है कि इनसानियत का संदेश देने वाली दरगाहों पर जाना हराम है।

 कभी अमीर खुसरो ने शाहबाज कलंदर के सम्मान में ‘दमादम मस्त कलंदर’ गीत लिखा।

 मानवता-भाईचारे का संदेश देने वाले बाबा बुल्ले शाह ने गीतों को तराशा।

 विडंबना देखिये कि रूहानी सुकून का संदेश देने वाली दरगाह सहमी है।

 सौ के करीब लोग मरे हैं और सैकड़ों जीवन भर जख्मों का दंश झेलते रहेंगे।

 एक हफ्ते में पाकिस्तान में यह पांचवां आतंकी हमला है।

 बीते सोमवार को ही पाक पंजाब की विधानसभा के बाहर धमाके में 16 लोग मरे थे।

 इस हादसे के बाद पाक को सोचना पड़ेगा कि पड़ोसियों पर आतंक को बढ़ावा देने के आरोप लगाने के बजाय अपना घर सुधारा जाये।

  आतंकवाद और चरमपंथी सोच के खात्मे का संकल्प दोहराया जाये।

 नि:संदेह पाक आतंक की जिस विभीषिका से जूझ रहा है, उसकी जड़ें पाक हुक्मरानों ने सींची हैं।

 ये भस्मासुर पाक शासकों का ही पैदा किया हुआ है।

दरअसल पाक में दरगाहों पर लगातार हमले जारी हैं।

 बीते साल नवंबर में बलूचिस्तान के खुजदार में शाह नूरानी दरगाह पर बड़ा हमला हुआ था, जिसमें 54 लोगों की मौत हुई थी।

 इसी तरह वर्ष 2011 में तेरहवीं सदी के सूफी संत अहमद सुल्तान की मजार पर हुए धमाके में 43 लोग मारे गये थे।

 ऐसे ही हमले कराची में शाह गाजी की मजार, लाहौर में दाता दरबार, पेशावर में रहमान बाबा की दरगाह पर हुए।

  इसके अलावा कई सूफी संतों की मजारें नष्ट कर दी गईं।

 दरअसल ये दरगाहें धर्म-संप्रदाय से परे मानवता का संदेश देती हैं, जिसे जेहादी हराम बताते हैं।

 इन हालात को समझते हुए पाकिस्तान को चाहिए कि वह हर स्तर पर आतंक व आतंकी सोच को नेस्तनाबूद करने की नीति पर चले।

 वो माने कि खतरे आंतरिक हैं।

 सरकार, विपक्ष, सेना जब तक देश की संस्थाओं को साथ लेकर आतंक के खिलाफ नहीं डटेंगे, ये हादसे होते रहेंगे।

 सेना के जर्ब-ए-अज़्ब अभियान को कुछ कामयाबी मिली भी थी।

 ऐसे सघन अभियान की जरूरत है।

 इसके साथ यह भी जरूरी है कि पाक अपने शिक्षा के ढंाचे को सुधारे, प्रगतिशील सोच बनाये, रोजगार के मौके पैदा करे, न्याय व्यवस्था दुरुस्त हो, नफरत फैलाने वालों को काबू करे।

 कुल मिलाकर एक समग्र रणनीति बनाने की जरूरत है ताकि आतंकवाद से न पाक और न ही पड़ोसी देश लहूलुहान हों।

सौजन्य- दैनिक ट्रिब्यून।

