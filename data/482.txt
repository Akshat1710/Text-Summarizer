नुकसान का हर्जाना(अमर उजाला)।

हार्दिक पटेल मामले की सुनवाई करते हुए सर्वोच्च न्यायालय को अगर यह कहना पड़ा है कि आंदोलनों के दौरान सार्वजनिक संपत्ति को होने वाले नुकसान की जवाबदेही तय करने के लिए मानक तय किए जाने चाहिए, तो इसे समझा जा सकता है।

 शीर्ष अदालत की यह टिप्पणी बेशक पाटीदार आंदोलन के संदर्भ में है, लेकिन हरियाणा में आरक्षण के लिए हुए जाटों के आंदोलन के संदर्भ में भी यह उतनी ही प्रासंगिक है।

 दोनों आंदोलनों में सार्वजनिक संपत्ति को व्यापक नुकसान पहुंचाया गया।

 हरियाणा की ही बात करें, तो आंदोलनकारियों ने एकाधिक रेलवे स्टेशनों में आग लगाई, रोडवेज की बसें फूंक दीं और दूसरे सरकारी भवनों को भी भारी नुकसान पहुंचाया।

 एसोचैम ने वहां हुए नुकसान का आंकड़ा करीब बीस हजार करोड़ रुपये का बताया है, जिसे उत्तर भारत के कुल नुकसान के संदर्भ में देखें, तो यह लगभग चौंतीस हजार करोड़ रुपये का बैठता है।

 मामला सिर्फ इन दो आंदोलनों के दौरान हुई क्षति का ही नहीं है, यह हर आंदोलन की सच्चाई है।

, ऐसे आंदोलनों के पीछे राजनीतिक लाभ-हानि की मंशा होती है; कई बार राजनीतिक दल ऐसे आंदोलनों को सीधे या परोक्ष तौर पर समर्थन देते हैं, लेकिन इन्हें हिंसक होने से रोकने की कोई कोशिश नहीं होती।

 हरियाणा में आरक्षण के नाम पर कई दिनों तक हिंसा, दहशत और गतिरोध का जो आलम रहा, वह तो स्तब्ध करने वाला था।

 सुप्रीम कोर्ट ने ठीक कहा है कि आंदोलन के दौरान संपत्ति को नुकसान पहुंचाने के लिए भाजपा, कांग्रेस या किसी भी संगठन को जवाबदेह ठहराया जा सकता है।

 बेहतर हो कि सरकारें और राजनीतिक पार्टियां अदालत की इस टिप्पणी को सिर्फ उसकी क्षोभ भरी प्रतिक्रिया न समझें, बल्कि अब वे वाकई जिम्मेदार बनें, ताकि आंदोलनों को हिंसक होने से रोका जाए और सार्वजनिक संपत्ति का नुकसान न हो।

 ऐसी कोई न कोई व्यवस्था अब बनानी ही पड़ेगी, ताकि सार्वजनिक संपत्ति को नुकसान पहुंचाने वाले छूट न पाएं।

 सर्वोच्च न्यायालय की टिप्पणी के संदर्भ में ऐसी कोई शुरुआत अभी से क्यों नहीं होनी चाहिए कि गुजरात और हरियाणा में सार्वजनिक संपत्ति को नुकसान पहुंचाने वालों से हर्जाना वसूला जाए।

 ऐसी कोई व्यवस्था शुरू हो, तो सरकारें भी जिम्मेदार बनेंगी और प्रशासन भी।

ऐसी शुरुआत अभी से क्यों नहीं होनी चाहिए कि सार्वजनिक संपत्ति को नुकसान पहुंचाने वालों से हर्जाना वसूला जाए।

 इससे सरकार और प्रशासन, दोनों जिम्मेदार बनेंगे।

,  , सौजन्य:- अमर उजाला,25.02.2016।

