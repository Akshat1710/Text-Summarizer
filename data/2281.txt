छोटी मामूली बातें (हिन्दुस्तान)।

कई बातों को हम महत्वहीन समझकर अक्सर यह कहकर छोड़ देते हैं कि बस, छोटी सी बात है।

 इसके लिए क्या परेशान होना।

 मगर यह हमारे लिए सबसे बुरी और नुकसानदेह आदत सिद्ध हो सकती है।

 कई बार यही छोटी सी, मामूली दिखने वाली बातें भारी नुकसान का कारण बन जाती हैं।

 स्वेट मार्डेन का कहना है कि हर किसी के जीवन में छोटी-छोटी बातें आती हैं।

 बहुत से लोग उनकी उपेक्षा करते हैं, उन पर ध्यान नहीं देते, ‘मामूली बात’ कहकर टाल देते हैं, यही मामूली बात कभी-कभी बड़ा कमाल कर दिखाती है।

, घाव पर मामूली सी जमीन की मिट्टी लगते रहने से वह नासूर बन जाती है।

 गिटार का एक तार टूट जाने से सब सुर बेसुरे हो जाते हैं।

 छोटी सी दर्द निवारक गोली बड़े से बड़े शरीर के दर्द को दूर कर देती है।

 एक छोटी सी माचिस की तीली इतनी शक्तिशाली होती है कि वह कुछ भी जलाकर राख कर सकती है और कहते हैं कि जो कार्य छोटी सी सुई कर सकती है, वह तलवार भी नहीं कर सकती।

 इसलिए जो लोग मामूली बात पर भी काफी विचार करते हैं, छोटी-छोटी चीजों को भी अहमियत देते हैं, वे अवश्य सफल होते हैं।

 इसके विपरीत, जो लोग छोटी-छोटी बातों की उपेक्षा कर देते हैं, वही उनके लिए बाद में हानिकारक सिद्ध होती हैं।

 तनिक सी दिखने वाली बात कई बार जीवन को तबाह करने के लिए काफी होती है, तो छोटी सी बात से सीख ले लेने पर जीवन संवर जाता है और इसी छोटी सी बात का ध्यान रखकर कार्य करना ऊंचाइयों पर ले जाने का मार्ग भी बन सकता है।

 इसलिए जीवन में छोटी-छोटी बातों को मामूली समझकर अनदेखा न करें, बल्कि उन्हें अहमियत देना सीखें।

– राधा नाचीज।

सौजन्य- हिन्दुस्तान।

