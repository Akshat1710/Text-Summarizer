समर्थन पर संदेह (दैनिक जागरण)।

मुख्यमंत्री ममता बनर्जी नोटबंदी के विरोध में राष्ट्रव्यापी आंदोलन चलाने के मूड में हैं।

 इसके लिए वह विपक्षी दलों को एकजुट करने में लगी हैं।

 बार-बार वह दिल्ली का दौरा कर रही हैं और इस मुद्दे पर वह विपक्षी दलों को अपने साथ आंदोलन में शामिल करने का प्रयास कर रही हैं।

 लेकिन अपने ही राज्य पश्चिम बंगाल में इस मुद्दे पर उन्हें समर्थन नहीं मिल रहा है।

 ऐसी बात भी नहीं है कि उन्होंने राज्य में विपक्षी दलों को नोटबंदी के मुद्दे पर लड़ाई में अपने साथ लेने की कोशिश नहीं की।

 पिछली बार दिल्ली जाने से पहले उन्होंने माकपा महासचिव सीताराम येचुरी को फोन किया।

 लेकिन माकपा ने ममता को कोई महत्व नहीं दिया।

 ममता इस बार जिस दिन दिल्ली गई उस दिन कोलकाता में माकपा राज्य कमेटी की बैठक चल रही थी।

 माकपा महासचिव सीताराम येचुरी बैठक में उपस्थित थे।

 ममता के दिल्ली रवाना होने से पहले येचुरी ने कोलकाता में ही घोषणा कर दी कि नोटबंदी के विरोध करने के लिए कांग्रेस द्वारा विपक्षी दलों को लेकर बुलाई गई बैठक में माकपा शामिल नहीं होगी।

 येचुरी ने इसके लिए जल्दबाजी में बैठक बुलाने को जिम्मेदार ठहराया लेकिन सच्चाई यही थी कि बैठक में ममता के शामिल होने की वजह से माकपा उसमें शरीक नहीं हुई।

ममता को यह उम्मीद थी कि कांग्रेस हाईकमान को विश्वास में लेने के बाद प्रदेश कांग्रेस खुद ब खुद राज्य में उनके आंदोलन का समर्थन करेगी।

 लेकिन उनकी इस उम्मीद पर भी पानी फिर गया।

 दिल्ली में कांग्रेस उपाध्यक्ष राहुल गांधी के साथ ममता के संयुक्त संवाददाता सम्मेलन करने के बावजूद प्रदेश कांग्रेस अध्यक्ष अधीर चौधरी ने इस मुद्दे पर ममता को साथ देने से इन्कार कर दिया।

 कांग्रेस के स्थापना दिवस पर ममता द्वारा पार्टी को शुभकामना देने के बावजूद अधीर का कहना है कि नोटबंदी के विरुद्ध साझा आंदोलन करने के लिए तृणमूल विश्वसनीय साथी नहीं है।

माकपा के राज्य सचिव सूर्यकांत मिश्रा ने भी नोटबंदी के विरुद्ध तृणमूल कांग्रेस के साथ साझा आंदोलन करने से इन्कार किया है।

 मिश्रा का कहना है कि सारधा और नारद स्टिंग कांड में लिप्त तृणमूल कांग्रेस के नेताओं के साथ साझा आंदोलन करने का सवाल ही पैदा नहीं होता।

 राज्य में विपक्षी दलों से कड़ी चुनौती मिलने के बावजूद ममता राष्ट्रीय स्तर पर विपक्षी दलों को एकजुट करने के प्रयास में लगी हुई हैं।

 उन्होंने राहुल गांधी को फिर जनवरी में विपक्षी दलों को लेकर एक बैठक बुलाने की सलाह दी है।

 ममता ने पंजाब में सभा करने की घोषणा की है।

 लेकिन सवाल यह है कि जिसे अपने ही घर में समर्थन और किसी का साथ नहीं मिला उसे राष्ट्रीय स्तर पर समर्थन कैसे मिल सकता है।

 इन परिस्थितियों को नजरअंदाज कर ममता राष्ट्रीय स्तर पर समर्थन पाने की उम्मीद लगाए बैठी हैं तो वह भ्रम में हैं।

 स्थानीय संपादकीय : पश्चिम बंगाल , सौजन्य – दैनिक जागरण।

