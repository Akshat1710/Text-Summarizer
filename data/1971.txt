जाली नोट और बंगाल (दैनिक जागरण)।

देश में जाली नोटों की आपूर्ति का केंद्र पश्चिम बंगाल दशकों से बना हुआ है।

 लाख कोशिशों के बावजूद पश्चिम बंगाल में जाली नोटों का धंधा बंद नहीं हो रहा है।

 प्रधानमंत्री नरेंद्र मोदी ने जब नोटबंदी कर पुराने 500 व 1000 के नोटों के चलन पर रोक लगाई तो लगा कि जाली नोट का कारोबार बंद हो जाएगा।

 ऐसा हुआ भी लेकिन कुछ वक्त के लिए।

 परंतु, चलन में नए 2000 व पांच सौ के नोट के आने के बाद एक बार फिर जाली नोटों का धंधा जोर पकडऩे लगा है।

 इस कड़ी में पहले तो दो-चार पांच जाली नोट बांग्लादेश की सीमा से सटे मालदा व मुर्शिदाबाद जिले से पकड़े गए थे।

 बाद में दो लाख के जाली नोट की बरामदगी मुर्शिदाबाद जिले से हुई।

 परंतु, गुरुवार को मालदा या मुर्शिदाबाद नहीं बल्कि कोलकाता से ही करीब 57 लाख के जाली नोट बरामद हुआ है।

 साथ ही पांच जाली नोट तस्करों को भी दबोचा गया है।

 जांच में पता चला है कि 2 हजार के जाली नोटों की छपाई हावड़ा में ही हो रही थी।

 अब तक कहा जाता था कि जाली नोट बांग्लादेश के रास्ते पहुंच रहे हैं, बंगाल में ही शक्तिशाली सिक्यूरिटी फीचर होने के बावजूद 2 हजार का नकल नोट तैयार हो रहा है।

 यह देश की अर्थव्यवस्था के लिए खतरनाक संकेत है कि जाली नोटों का कारोबार एक बार फिर से फलने फूलने लगा है।

 इसके लिए केंद्र व राज्य सरकार दोनों को संयुक्त रूप से सख्त कदम उठाने होंगे।

 क्योंकि, जाली नोट का धंधा सीधे-सीधे देश की अर्थव्यवस्था पर आघात है।

 बंगाल के मालदा को जाली नोटों के गोरखधंधे का हब माना जाता रहा है।

 क्योंकि, देश में कहीं भी जाली नोटों की बरामदगी होती है तो उसमें से अधिकांश के तार मालदा से जुड़ जाता है।

 नए दो हजार व पांच सौ के नोट के प्रचलन में आने के बाद देश में पहली इतनी बड़ी जाली नोटों की खेप पकड़ी गई है।

 जाहिर है कि बंगाल ही नहीं पूरे देश की खुफिया एजेंसियों के कान खड़े हो गए होंगे।

 अब जरूरी है कि खुफिया तंत्र को इतना मजबूत किया जाए कि जाली नोट के जरिए भारतीय अर्थव्यवस्था को नुकसान पहुंचाने वाले देशद्रोहियों को सबक सिखाया जा सके।

 अगर ऐसा नहीं हुआ तो नोटबंदी का कोई मायने नहीं रह जाएगा।

 स्थानीय संपादकीय : पश्चिम बंगाल , सौजन्य- दैनिक जागरण।

