संरक्षणवाद बड़ी चुनौती (बिजनेस स्टैंडर्ड)।

अमेरिकी फेडरल रिजर्व ने फेड फंड नीति दर में दूसरी बार इजाफा किया है।

 श्रम बाजारों में व्याप्त सख्ती, सकल घरेलू उत्पाद (जीडीपी) में मजबूत वृद्घि और बढ़ती मुद्रास्फीति को देखते हुए यह कतई चकित नहीं करता।

 25 आधार अंकों की यह बढ़ोतरी बाजार के अनुरूप ही थी।

 दो बार लगातार बढ़ोतरी के बावजूद दरें ऐतिहासिक रूप से कम हैं।

 फेडरल ओपन मार्केट कमेटी ने कहा, ‘समिति को उम्मीद है कि ऐसी आर्थिक परिस्थितियां बनेंगी जिनके चलते फेडरल फंड दरों में धीरे-धीरे बढ़ोतरी की जरूरत होगी।

’ बाजार ने इस ‘आनुक्रमिक’ कदम पर ध्यान दिया और इस वक्तव्य को कतई तेजी भरा नहीं माना जा सकता।

 हालांकि फेड की चेयरपर्सन जैनेट येलन ने कहा कि फेड के पूर्वानुमान में राजकोषीय नीति के बदलावों को शामिल नहीं किया गया और इसे लेकर काफी अनिश्चितता का माहौल था।

राष्ट्रपति डॉनल्ड ट्रंप ने कर कटौती के साथ सरकारी व्यय और आयात टैरिफ में इजाफा करने का वादा किया है।

 इससे भी मुद्रास्फीति का दबाव बढ़ सकता है और फेड को जल्दी ही एक और बढ़ोतरी करनी पड़ सकती है।

 विश्लेषण करने वालों में तेजी का अनुमान उन लोगों का है जो इस बात की हिमायत कर रहे हैं कि फेड को मात्रात्मक सख्ती की शुरुआत करनी चाहिए।

 इसके लिए बॉन्डों का भारी भरकम पोर्टफोलियो बेचा जा सकता है।

 यह पोर्टफोलियो उसने बीते कुछ सालों की क्वांटिटेटिव ईजिंग से एकत्रित किया था।

 बढ़ोतरी की उम्मीद थी इसलिए वैश्विक बाजारों में इसे लेकर तत्काल कोई खास प्रतिक्रिया नहीं आई।

 रुपया मजबूत हुआ और अधिकांश शेयर बाजारों ने बढ़ोतरी की अनेदखी कर दी।

 लेकिन सख्त अमेरिकी मौद्रिक नीति ने हमेशा लंबी अवधि के दौरान दुनिया भर में बड़ा असर डाला है।

 भारत इस दृष्टिï से अपेक्षाकृत फायदे में नजर आ रहा है।

 जब तक कच्चे तेल की कीमत कम है, भुगतान संतुलन के मोर्चे पर किसी दिक्कत की आशंका नहीं है।

, सबसे तेज विकसित होती अर्थव्यवस्था का दर्जा लिए भारत को विदेशी पोर्टफोलियो निवेश मिलना भी जारी रहेगा भले ही इसकी गति कुछ मंद पड़ जाए।

 निर्यात भी पुरानी दिक्कतों से बाहर आ रहा है।

 मजबूत डॉलर निर्यात को बढ़ावा देगा, बशर्ते मान लिया जाए कि अमेरिका गतिरोध नहीं पैदा करेगा।

 लेकिन मजबूत डॉलर से कंपनियों पर विदेशी कर्ज का बोझ भी बढ़ेगा।

 इसलिए यह बढ़ोतरी आरबीआई को खासा सतर्क करेगी क्योंकि उसने दरों को बीती दो समीक्षाओं में स्थिर रखा है।

 जबकि इस बीच घरेलू मुद्रास्फीति में वांछित कमी आई है।

 केंद्रीय बैंक सॉवरिन बॉन्ड के अंतर पर नजर रखे हुए है और वह विनिमय दर में अचानक तेज बदलाव को लेकर शंकालु है।

 अगर अमेरिकी बॉन्ड का प्रतिफल बढ़ता है और रुपये के प्रतिफल के साथ उसका अंतर कम होता है तो रुपये को आगे चलकर दबाव महसूस होगा।

 रुपये के कमजोर होने में कोई बुराई नहीं है लेकिन आरबीआई को फेड की नीति को लेकर अपनी प्रतिक्रिया को सुविचारित करना होगा।

 ऐसा करने से अस्थिरता स्वीकार्य सीमा में रहेगी।

 व्यापक तौर पर देखें तो डॉलर प्रतिफल बढ़ेगा और मुद्रा जोखिम वाले उभरते बाजारों से बाहर सुरक्षित अमेरिकी बॉन्ड बाजार में जाएगी।

, इससे डॉलर मजबूत होगा और जिंसों की कीमतों में नरमी आएगी।

 डॉलर वाली परिसंपत्तियों के स्थानांतरण से दुनिया भर के इक्विटी बाजारों में गिरावट आ सकती है।

 मजबूत डॉलर अक्सर अमेरिकी आयात को बढ़ावा देता है।

 इसमें सेवा आयात भी शामिल है।

 परिणामस्वरूप अमेरिकी खपत बढ़ती है।

 इसका फायदा भारत के आईटी और आईटीईएस क्षेत्र को मिलता है।

 अब अंतर केवल यह है कि ट्रंप वस्तुओं के सम्मुख आयात टैरिफ और सेवाओं के लिए गैर टैरिफ बाधाएं खड़ी कर सकते हैं।

 मसलन एच1-बी वीजा का कोटा सख्त करना।

 यह अमेरिकी गतिविधियों और वैश्विक वृद्घि के सहज संबंधों में हस्तक्षेप करना होगा।

 इसलिए राजकोषीय संरक्षणवाद सख्त मौद्रिक नीति की तुलना में बड़ी चिंता है।

, सौजन्य – बिजनेस स्टैंडर्ड।

