छात्र को बंधक बनाना गंभीर (दैनिक जागरण)।

राज्य की ग्रीष्मकालीन राजधानी श्रीनगर में एक निजी स्कूल में फीस जमा न करवाए जाने के कारण छात्र को बंधक बनाए जाने की घटना चिंताजनक है।

 यह घटना ऐसे समय में हुई जब करीब चार महीनों तक पत्थरबाजी और प्रदर्शनों के चलते घाटी में शिक्षण संस्थान बंद रहे और शिक्षा व्यवस्था पूरी तरह से पटरी से उतर गई है।

 घाटी में हालात कुछ हद तक सामान्य होने के बाद स्कूलों व कॉलेजों में शिक्षण गतिविधियां फिर से शुरू हुई हैं और इस तरह की घटना बच्चों को स्कूलों तक लाने के सरकार के प्रयासों को पलीता लगाने जैसी है।

 अलगाववादियों की ओर से स्कूलों को जलाए जाने और बच्चों को स्कूलों से दूर रखने के यथासंभव प्रयासों के बावजूद सरकार ने दसवीं और बारहवीं कक्षाओं की परीक्षाएं करवा कर विद्यार्थियों का एक साल बर्बाद होने से बचा लिया।

 इसके अलावा विद्यार्थियों को अगली कक्षाओं में प्रोन्नति देने जैसे कदम उठाने के पीछे सरकार की यही मंशा थी कि हिंसा और हड़तालों के घाटी में विद्यार्थियों की शैक्षिक गतिविधियों को जो नुकसान पहुंचा है उसकी कुछ हद तक भरपाई हो सके।

 लेकिन एक निजी स्कूल में बच्चों को महज इसलिए बंधक बनाना कि उन्होंने समय पर फीस अदा नहीं की, काफी निंदनीय है।

 हालांकि स्कूल प्रशासन ने इस संबंध में अपनी सफाई दी लेकिन उससे घटना की गंभीरता कम नहीं होती।

 उसका यह कहना कि बच्चों को कक्षा में बंद नहीं किया बल्कि फीस अदा न करने वाले बच्चों को केवल रोका गया, शोभा नहीं देता।

 कश्मीर में हिंसा और हड़ताल के कारण शिक्षण संस्थान करीब चार माह तक बंद रहने के कारण अभिभावकों ने बच्चों की स्कूल फीस माफ करने के संबंध में अदालत में एक याचिका भी दाखिल की थी लेकिन उसके निरस्त होने के बाद यह स्पष्ट है कि अभिभावकों को फीस जमा करवानी ही है।

 कश्मीर के हालात और नोटबंदी के कारण स्थिति सामान्य नहीं है और यह जरूरी है कि विद्यार्थियों और उनके अभिभावकों पर अनुचित दबाव बनाने की बजाय ऐसे तमाम शिक्षण संस्थान कोई बीच का रास्ता निकाले।

 कश्मीर में शिक्षण गतिविधयां शुरू करने के लिए केंद्र और राज्य सरकार के प्रयास तभी फलीभूत होंगे जब स्कूल प्रशासन और विद्यार्थियों व उनके अभिभावकों के बीच संबंध सौहार्दपूर्ण हों।

 फीस अदा न करने के लिए बच्चों को बंधक बनाने जैसी घटना से उन लोगों को शह मिलेगी जो यह नहीं चाहते कि कश्मीर में हालात सामान्य हों।

 हड़ताली कैलेंडर जारी करने, स्कूलों को आग के हवाले करने जैसी घटनाओं के बावजूद हाल ही में संपन्न हुई परीक्षाओं में विद्यार्थियों की बढ़-चढ़कर भागीदारी ऐसे तत्वों के मुंह पर पहले ही तमाचा है।

 (स्थानीय संपादकीय जम्मू-कश्मीर), सौजन्य- दैनिक जागरण, 15-12-2016।

