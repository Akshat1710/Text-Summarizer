एलओसी पर गोलीबारी से अनिश्चितता और बढ़ी (दैनिक भास्कर)।

पहले पाकिस्तान के भीतर आतंकी शिविरों पर और फिर देश के भीतर कालेधन पर सर्जिकल स्ट्राइक के बाद भारत को जैसी उम्मीद थी वैसे परिणाम अभी हासिल नहीं हो रहे हैं।

 न तो पाकिस्तान की तरफ से युद्धविराम के उल्लंघन में कमी आ रही है और न ही देश के भीतर स्थिति शांत हो रही है।

 अगर देश के भीतर सत्तापक्ष और विपक्ष के भीतर जंग छिड़ी हुई है तो सीमा पर भी युद्धविराम का उल्लंघन आम बात हो गई है।

मंगलवार को माछिल में पाकिस्तान की तरफ से जिस तरह भारतीय सैनिकों को न सिर्फ निशाना बनाया गया बल्कि उनमें से एक सैनिक के शव को क्षत-विक्षत किया गया वह निंदनीय होने के साथ भड़काऊ कार्रवाई भी थी।

 बदले में भारत की तरफ से बड़ी जवाबी कार्रवाई की गई है और कहा जा रहा है कि यह 2003 के बाद सबसे बड़ी जवाबी कार्रवाई है।

 लेकिन पाक मीडिया में न तो मंगलवार के हमले को ज्यादा अहमियत दी गई है और न ही बुधवार की खबर को, बल्कि पाकिस्तान में राहील शरीफ के रिटायर होने की खबर ज्यादा अहमियत पा रही है।

 राहील शरीफ से पद पर बने रहने की अपील के बावजूद उनके निर्णय पर राजनीतिक दल और मीडिया हैरान है।

 भारत और पाकिस्तान में चल रही उथल-पुथल और अनिश्चितता के बीच लगातार युद्धविराम के उल्लंघन की स्थितियां कहां तक जाएंगी इस बारे में कोई भी दावे के साथ कुछ कह नहीं पा रहा है।

 एक तरफ भारत घाटी में शांति लौटने का दावा कर रहा है तो पाकिस्तानी सेना और आईएसआई की तरफ से घाटी में घुसपैठ की नई साजिश तैयार होने की भी सूचना है।

पाकिस्तान ने संयुक्त राष्ट्र में युद्धविराम के उल्लंघन के बारे में भारत के विरुद्ध डोजि़यर दिया है, वहीं भारत के पूर्व राष्ट्रीय सुरक्षा सलाहकार शिवशंकर मेनन ने नाभिकीय युद्ध की आशंका जताई है।

 ऐसे में दोनों देशों के मीडिया और समझदार नागरिकों को चाहिए कि वे ऐसी स्थितियों का निर्माण करें कि दोनों देशों के बीच युद्धविराम लागू करने की प्रक्रिया शुरू हो।

 ऐसे तबके अगर सरकार के भीतर हैं तो उन्हें भी आगे आना चाहिए।

 पाक विदेश सचिव सरताज अजीज के अमृतसर दौरे से पहले इस तरह की सकारात्मक स्थितियों का निर्माण दोनों देशों के हित में होगा।

 उधर पाकिस्तान में राहील शरीफ के हटने के बाद अगर नवाज शरीफ सत्ता पर अपनी पकड़ किसी तरह से मजबूत कर पाते हैं तो भारत को बदले माहौल का लाभ लेना चाहिए।

, सौजन्य – दैनिक भास्कर, 24-11-20116।

