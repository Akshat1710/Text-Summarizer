रोष जारी है (दैनिक जागरण)।

चुनावी सीजन में कर्मचारियों को सरकार से मिले तोहफों से जहां एक तरफ खुशी का आलम है वहीं दूसरी तरफ कर्मचारियों का एक वर्ग ऐसा भी है जो सरकार से खासा नाराज चल रहा है।

 बेशक चुनाव की घोषणा किसी भी वक्त हो सकती है लेकिन नाराज वर्ग अब भी सरकार से कुछ मिलने की आस लगाए बैठा है और वह रोष प्रदर्शनों के जरिये सरकार पर दबाव बनाने की कोशिश कर रहा है।

 ईजीएस (एजुकेशन गारंटी स्कीम) अध्यापकों के बाद अब शिक्षा प्रोवाइडरों ने भी सरकार के खिलाफ मोर्चा खोल दिया है।

 ईजीएस अध्यापकों की तरह ही शिक्षा प्रोवाइडरों ने भी उनके वेतनमान में वृद्धि की सरकार से गुहार लगाई है।

 सरकार द्वारा राज्य के सत्ताइस हजार कर्मचारियों को स्थायी करने का तोहफा देने के बावजूद अब भी चौदह-पंद्रह हजार कर्मचारी ऐसे हैं जो नियमित होने की राह देखने के साथ-साथ वेतनवृद्धि की मांग कर रहे हैं।

 राज्य में मलिन बस्तियों, फैक्टरी मजदूरों के बच्चों इत्यादि को शिक्षा की लौ दिखाने वाले शिक्षा प्रोवाईडर व ईजीएस अध्यापकों को जितना वेतनमान मिलता है उससे ज्यादा दिहाड़ीदार कमा लेता है।

 ईजीएस अध्यापकों को सरकार ने तीन भागों में बांट रखा है।

 प्रथम भाग में वह हैं जो साधारण स्नातक हैं।

 इन्हें सरकार 65 सौ रुपये प्रतिमाह वेतन देती है, जिन्होंने साथ में बीएड कर रखी है उन्हें 8250 रुपये मिलते हैं जबकि स्नातकोत्तर के साथ बीएड करने वालों को सरकार नौ हजार रुपया प्रतिमाह दे रही है।

 वेतन के मामले में शिक्षा प्रोवाइडरों की हालत तो इससे भी ज्यादा पतली है।

 जमा दो करके पंचायत के माध्यम से नौकरी हासिल करने वाले अध्यापकों को सरकार पच्चीस सौ रुपया प्रतिमाह तथा बीए-बीएड को पांच हजार रुपया प्रतिमाह दे रही है।

 बेशक अध्यापकों के प्रदर्शन का तरीका गलत हो सकता है पर इतने कम वेतन को देखकर लगता है कि शायद अध्यापकों की मांग जायज ही है।

 एक तरह से सरकार ही अपने बनाए न्यूनतम दिहाड़ी या फिर वेतनमान के कानून को तोड़ रही है।

 इतना पढ़ने-लिखने के बावजूद इन्हें मजदूर से भी कम मजदूरी मिल रही है।

 इसके बावजूद आलम यह है कि लगातार सड़कों पर उतरकर, टंकियों पर चढ़ कर प्रदर्शन करने के बावजूद सरकार से इन्हें कोई सकारात्मक जवाब नहीं मिल रहा है।

 परिणामस्वरूप अब ये अध्यापक हताशा के दौर में पहुंच गए हैं और खुद को आग लगाने के साथ-साथ जहर निगल कर आत्महत्या करने की कोशिश करने लगे हैं।

 क्यों नहीं राज्य सरकार इन्हें अल्पावधि कोर्स करवा कर सरकारी व सहायता प्राप्त स्कूलों में खाली पड़े पदों पर एडजस्ट कर देती।

 ताजा आंकड़ों के अनुसार सरकारी सहायता प्राप्त स्कूलों में सेवानिवृत्ति के बाद पचास फीसद पद यानी लगभग छह हजार अध्यापकों व नान टीचिंग स्टाफ के पद खाली पड़े हैं और हर माह यह आंकड़ा बढ़ता ही जा रहा है।

 अब तो वक्त कम है और आचार संहिता किसी भी समय लग सकती है पर उम्मीद की जानी चाहिए कि आगामी सरकार इस समस्या के निराकरण के लिए ठोस व सार्थक कदम उठाएगी।

(स्थानीय संपादकीय : पंजाब), सौजन्य- दैनिक जागरण।

