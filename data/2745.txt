वक्त के साथ खेती भी बदले (दैनिक जागण : Editorial)।

हमारे देश में खेती-किसानी कुल मिलाकर अभी भी मानसून का जुआ बनी हुई है।

 इस साल देश के कई इलाके सूखे की चपेट में रहे और आगे भी मौसम में अनपेक्षित उतार-चढ़ाव के आसार हैं।

 इसका एक संकेत तमिलनाडु में बारिश से मिला।

 मानसून के साल-दर-साल बिगड़ते मिजाज के चलते पिछले चार साल से खरीफ की फसल बुरी तरह प्रभावित हो रही है।

 इससे न सिर्फ महंगाई बेकाबू बनी हुई है, बल्कि किसानों की गरीबी-बदहाली बढ़ती जा रही है।

 इस सबके बीच पिछले दिनों प्रधानमंत्री कृषि सिंचाई योजना को मंजूरी दी गई ताकि हर खेत तक पानी पहुंचाया जा सके।

 इस योजना के तहत पांच वर्षो के लिए 50 हजार करोड़ रुपये का प्रावधान किया गया है।

 इस योजना के मुख्य उद्देश्य हैं सिंचाई हेतु निवेश में एकरूपता लाना, कृषि योग्य क्षेत्र का विस्तार और सिंचाई की पानी बचाने वाली तकनीक को अपनाना।

 इसके अलावा इस योजना के जरिये सिंचाई में निवेश को आकर्षित करने का भी प्रयास किया जाएगा।

 योजना के तहत कृषि-जलवायु की दशाओं और पानी की उपलब्धता के आधार पर जिला और राज्य स्तरीय योजनाएं बनाई जाएंगी।

 देश में कुल 14.2 करोड़ हेक्टेयर कृषि योग्य भूमि में से 65 फीसद में सिंचाई सुविधा नहीं है।

 आंकड़ों के मुताबिक तिलहनी फसलों की 26 फीसद भूमि, दलहनी फसलों की 16.2 फीसद और मोटे अनाज की 14.4 फीसद भूमि के लिए सिंचाई सुविधा उपलब्ध है।

 गेहूं और धान की खेती के लिए सिंचाई की स्थिति थोड़ी बेहतर है।

 इस योजना में केंद्र 75 फीसद अनुदान देगा और 25 प्रतिशत खर्च राज्यों के जिम्मे होगा।

 पूवरेत्तर क्षेत्र और पर्वतीय राज्यों में केंद्र का अनुदान 90 फीसद तक होगा।

 इस साल के खर्च से अतिरिक्त छह लाख हेक्टेयर भूमि को सिंचाई के दायरे में लाया जाएगा जबकि पांच लाख हेक्टेयर इलाके में डिप सिंचाई की सुविधा दी जाएगी।

 इसके अलावा 1300 जल संभरण परियोजनाओं को पूरा करने का लक्ष्य है।

, आंकड़ों को देखा जाए तो भारत ऐसा देश नहीं है जहां पानी की किल्लत हो।

 मानसून और उसके बाद पूरे साल भर देश में करीब 1200 मिलीमीटर वर्षा होती है जो 990 मिलीमीटर के वैश्विक औसत से कहीं अधिक है, लेकिन समस्या यह है कि इस बारिश की अधिकांश मात्र चार महीनों के दौरान मानसून में होती है।

 फिर देश भर में वर्षा का वितरण समान नहीं है।

 पश्चिमी राजस्थान में मुश्किल से 100 मिलीमीटर वर्षा होती है तो पूरब में मेघालय में यह आंकड़ा 11000 मिलीमीटर तक पहुंच जाता है।

 स्पष्ट है कि देश में बारिश के पानी के भंडारण, वितरण और आर्थिक उपयोग को लेकर बेहतर प्रबंधन अपनाने की जरूरत है।

 हाल के वर्षो में वर्षा के प्रारूप में बदलाव आया है।

 इसके चलते अतिवृष्टि, ओलावृष्टि और बादल फटने जैसी मौसमी घटनाएं आम होती जा रही हैं जो फसलों के लिए बेहद घातक हैं।

 दूसरी ओर वर्षा का अंतराल भी घटने पर है जिससे मानसून सत्र के दौरान भी सूखे जैसे हालात बने रहते हैं।

 सबसे बड़ी बात यह है कि इन कुदरती विभीषिकाओं को खाद-पानी देने का काम हमारी अदूरदर्शी कृषि नीतियां कर रही हैं।

, मानसून की अनिश्चित प्रकृति और सिंचाई सुविधाओं की कमी के बावजूद देश में ऐसी कृषि प्रणाली को बढ़ावा दिया गया है जिसमें पानी की बेहिसाब खपत होती है।

 इतना ही नहीं ज्यादा लाभ कमाने के मोह में पानी की कमी वाले इलाकों में भी अधिक पानी मांगने वाली फसलों की खेती धड़ल्ले से की जा रही है।

 पानी की कमी वाले इलाकों में अनाज उगाने पर पानी की प्रचुरता वाले इलाकों की तुलना में दो गुने पानी की खपत होती है।

 उदाहरण के लिए पंजाब में जहां एक किलो धान पैदा करने में 5389 लीटर पानी की खपत होती हैं वहीं बंगाल में यह अनुपात महज 2713 लीटर ही है।

 इसका कारण पानी की कमी वाले इलाकों का ऊंचा तापमान, अधिक वाष्पीकरण, मिट्टी की दशा और अन्य जलवायु दशाएं हैं।

 इसके बावजूद पानी की कमी वाले इलाकों में मुनाफा कमाने के लिए अधिक पानी खपत वाली फसलें उगाई जा रही हैं।

 इससे भी बड़ी विडंबना यह है कि कई इलाकों में घरेलू जरूरतों के बजाय निर्यात के लिए खेती की जा रही है जैसे पंजाब, हरियाणा में धान और महाराष्ट्र में गन्ने की खेती।

 इसका परिणाम भूजल के अंधाधुंध दोहन और डार्क जोन के रूप में सामने आ रहा है।

 नदी-नालों और धरती के नीचे जो पानी है वह धीरे-धीरे औद्योगिक इकाइयों और शहरों से निकलने वाले कचरे की भेंट चढ़ता जा रहा है।

 इसके अलावा खेती में इस्तेमाल होने वाले कीटनाशकों-रसायनों के घुलने से भी पानी की गुणवत्ता प्रभावित हो रही है।

 इसके साथ ही भूमि में नमी घटते जाने, जंगलों के कटने और पहाड़ी क्षेत्रों का विस्तार लगातार कम होते जाने से बंजर भूमि का विस्तार बढ़ता जा रहा है।

 फिर सड़कों, उद्योगों और शहरों की जरूरतों के लिए जिस तरह जंगलों और पहाड़ी क्षेत्रों में अतिक्रमण हो रहा है उससे भी भूजल भंडार तेजी से कम होता जाता रहा है।

, वैश्विक तापवृद्धि, मौसमी उतार-चढ़ाव में इजाफा, बारिश के बदलते पैटर्न आदि को देखते हुए कृषि विशेषज्ञ लंबे समय से न सिर्फ सिंचाई तंत्र को सुदृढ़ बनाने, बल्कि उत्पादन एवं वितरण ढांचे को भी नए सिरे से परिभाषित करने पर बल दे रहे हैं।

 ऐसे में यह समय की मांग है कि मौसम की सटीक भविष्यवाणी करने वाले उपायों के साथ-साथ किसानों की मानसून पर निर्भरता कम करने के दीर्घकालिक उपाय किए जाएं।

 प्रधानमंत्री कृषि सिंचाई योजना यही काम करेगी।

 इसके तहत छोटी सिंचाई परियोजनाओं, तालाबों, कुओं, जोहड़ों, वाटरशेड विकास पर ध्यान देते हुए सिंचाई की आधुनिक विधियां अपनाई जाएंगी ताकि पानी की बरबादी रुके।

 इस योजना के साथ ही हमें फसल प्रणाली में बदलाव लाकर दलहनी, तिलहनी और मोटे अनाजों की खेती को प्राथमिकता देनी होगी।

 ये फसलें न केवल कम पानी मांगती हैं, बल्कि मौसमी उतार-चढ़ाव को भी सफलतापूर्वक ङोल लेती हैं।

 इनके उत्पादन से न सिर्फ गेहूं-धान के पहाड़ से मुक्ति मिलेगी, बल्कि विविधीकृत कृषि प्रणालियों को बढ़ावा मिलेगा जिसका सकारात्मक प्रभाव अंतत: पूरी अर्थव्यवस्था पर पड़ेगा।

-रमेश दुबे ( केंद्रीय सचिवालय सेवा में अधिकारी एवं कृषि मामलों के जानकार हैं)।

सौजन्य :- दैनिक जागण, 19.10.2015।

