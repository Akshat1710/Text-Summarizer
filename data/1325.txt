वे पूरे साल करते हैं इस बर्फबारी का इंतजार (हिन्दुस्तान)।

जनवरी के पहले हफ्ते के खत्म होते-होते ज्यादातर हिमालयी राज्यों में भारी बर्फबारी हुई, तो आस-पास के सैलानी उन इलाकों की तरफ चल पड़े, जहां बर्फ गिर रही थी।

 दिल्ली से कोई शिमला की तरफ निकला, तो कोई मसूरी-नैनीताल की तरफ।

 दिल्ली से पांच से छह घंटे में उतराखंड के दोनों पहाड़ी सैरगाह तक पहुंचा जा सकता है।

 शिमला पहुंचने में कुछ वक्त और लगता है, पर कश्मीर के श्रीनगर तक हवाई यात्रा तो घंटे-सवा घंटे की ही है।

 आम लोगों के लिए पहाड़ी सैरगाह में बर्फबारी देखना काफी रोमांचक लगता है, पर यह बर्फबारी समूचे हिमालय क्षेत्र को पुनर्जीवन देती है।

 किसानों और बागवानों को इस बर्फबारी का बेसब्री से इंतजार रहता है।

 हालांकि पहाड़ पर बर्फबारी से स्थानीय लोगों को काफी दिक्कतों का सामना करना पड़ता है।

 बिजली कई-कई दिनों तक गायब हो जाती है।

 नल का पानी जम जाता है।

 सड़क पर बर्फ जम जाने के बाद सब्जी-भाजी से लेकर दूध-दही तक की सप्लाई प्रभावित हो जाती है।

 सैलानी तो होटल में जेनरेटर की रोशनी में रह लेता है, लेकिन ज्यादातर लोगों को अंधेरे में रहना पड़ता है।

 इस सबके बावजूद वह बर्फबारी का स्वागत करता है।

, हिमालयी नदियों को नया जीवन मिलता है, तो समूचा पहाड़ रिचार्ज हो जाता है।

 कश्मीर में झेलम नदी, जिसे कश्मीरी व्यथ कहते हैं, का जल स्तर लगातार नीचे जा रहा था।

 हाल के कुछ दशकों में झेलम में इतना कम पानी कभी नहीं रहा।

 श्रीनगर में झेलम का पानी न सिर्फ कम होता जा रहा था, बल्कि यह नदी बुरी तरह प्रदूषित हो चुकी है।

 इस भारी बर्फबारी से झेलम को जीवन मिला।

 मैदानी इलाकों में बागवानी का जो चक्र होता है, वह हिमालयी अंचल में ठीक उल्टा हो जाता है।

 मैदानी इलाकों में लोग फलदार पौधे बरसात में लगाते हैं, तो पहाड़ पर सेब, नाशपाती, आड़ू, खुबानी आदि के पौधे बर्फ पड़ने के बाद लगाए जाते हैं।

 सेब-नाशपाती जैसे फलों के लिए यह बर्फबारी वरदान होती है, क्योंकि साल में कम से कम साठ दिन इन पौधों को शून्य डिग्री का तापमान जरूर चाहिए।

 इस तापमान में जमीन में रहने वाले हानिकारक कीट खत्म हो जाते हैं।

 यही वजह है कि सेब के बागवान बर्फबारी का बेसब्री से इंतजार करते हैं।

 जो सेब कुछ दशक पहले तक सिर्फ कश्मीर घाटी में ही ज्यादा होता था, वह अब सबसे ज्यादा हिमाचल प्रदेश में होता है।

 उत्तराखंड की फलपट्टी में, जो भवाली, रामगढ़, सतबुंगा और मुक्तेश्वर तक फैली हुई है, अब फिर से विदेशी प्रजाति के हाइब्रिड सेब को लगाया जा रहा है।

, एक दौर में यहां सेब काफी होता था, मगर मार्केटिंग की समस्या और कोई प्रोत्साहन न मिलने की वजह से सेब की जगह बागवान आड़ू लगाने लगे, जिसकी खाड़ी के देशों में ज्यादा मांग है।

 यह बात अलग है कि कुमायूं अंचल के किसान और बागवान करीब एक दशक से बंदरों से परेशान हैं।

 शहरी इलाकों से बंदर पकड़कर फल पट्टी में छोड़ दिए जाते हैं।

 सरकार हाथ पर हाथ रखे बैठी रहती है।

 पर इस सबके बावजूद बागवानों को बर्फबारी का इंतजार रहता है।

 इस बार अगर शिमला में पच्चीस वर्षों का रिकॉर्ड टूटा, तो उत्तराखंड में भी उन इलाकों में बर्फ गिरी, जहां दो दशक से बर्फ नहीं गिरी थी।

 इस वजह से पानी के परंपरागत स्रोत भी रिचार्ज हो जाएंगे, तो यहां की नदियों को भी पानी मिलेगा।

 पहाड़ पर हर साल गरमियों में पानी का संकट पैदा हो जाता है।

, पिछले दो दशक में पहाड़ पर पहाड़ी कम और मैदानी लोग ज्यादा जा रहे हैं।

 हिमालय के खूबसूरत दृश्य जिस भी जगह से दिखते हैं, उन सभी जगहों पर मैदानी लोगों की रिहाइश बढ़ रही है।

 इस वजह से ऐसे इलाकों में बेतरतीब निर्माण हो रहा है और पर्यावरण भी प्रभावित हो रहा है।

 ज्यादातर होटल, रिजॉर्ट वाले पानी के परंपरागत स्रोत को खत्म कर निर्माण कर देते हैं, जिससे पानी का संकट और गहरा जाता है।

 मार्च-अप्रैल आते-आते पहाड़ पर पानी के टैंकर दौड़ने लगते हैं।

 ऐसा नहीं कि ये कहीं और से पानी लाते हैं, ये भी पानी के परंपरागत स्रोतों से ही पानी लेते हैं, जिससे आम लोगों के पानी का हिस्सा भी घट जाता है।

 ऐसे में, पहाड़ के लोग बरसात और बर्फबारी के ही भरोसे रहते हैं।

 बरसात अगर कम हुई हो, तो बर्फबारी से उसकी भरपाई हो सकती है।

(ये लेखक के अपने विचार हैं), – अंबरीश कुमार, वरिष्ठ पत्रकार।

सौजन्य- हिन्दुस्तान।

