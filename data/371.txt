पीजीआइ की हड़ताल (दैनिक जागरण)।

चंडीगढ़ स्थित प्रमुख चिकित्सा संस्थान पीजीआइ में जो हालात दो दिनों में बने वह कतई शुभ नहीं कहे जा सकते।

 यहां डॉक्टर की ओर से मारपीट करने के मामले में भड़के ओटी टेक्नीशियनों ने मंगलवार सुबह हड़ताल कर दी।

 इससे 350 से अधिक सर्जरी रुक गई, जिनमें कई बड़ी व जरूरी सर्जरी भी शामिल हैं।

 इससे न सिर्फ मरीज, अपितु उनके परिजनों को भी परेशानी का सामना करना पड़ा।

 यह सर्वविदित है कि पीजीआइ न सिर्फ उत्तर भारत बल्कि पूरे देश में अपनी उत्कृष्ट सेवाओं के लिए विख्यात है।

 यहां प्रतिदिन 450 से 500 के बीच छोटे-बड़े ऑपरेशन होते हैं।

 इनमें करीब 250 ऑपरेशन बड़े होते हैं।

 यहां पंजाब, हिमाचल, हरियाणा सहित देश के विभिन्न हिस्सों से लोग इलाज करवाने आते हैं।

 यहां हड़ताल जैसी गतिविधि के कारण दूर-दराज से आने वाले लोगों का परेशान होना स्वाभाविक ही है।

 मंगलवार को जो स्थिति बनी उसे देखते हुए कहा जा सकता है कि इस स्थिति से निपटने के लिए पीजीआइ प्रशासन ने उचित व्यवस्था नहीं की, कदाचित इसीलिए इतनी बड़ी संख्या में सर्जरी नहीं हो पाई।

 इससे भी दुर्भाग्यपूर्ण यह है कि आखिर यह स्थिति बनी ही क्यों।

 वह भी तब जबकि इससे पूर्व भी पीजीआइ में ओटी टेक्नीकल स्टाफ से तीन बार मारपीट की घटनाएं सामने आ चुकी हैं।

 पहले तीनों मामलों में तो मान-मनौव्वल व माफी से काम चल गया था, लेकिन इस बार हालात नियंत्रित नहीं हो सके।

 इस विवाद को निपटाने के लिए जो कदम प्रारंभ में उठाए गए वह सतही ही दिखाई दिए।

 यही कारण रहा कि विवाद तत्काल सुलझ नहीं सका और इसका खामियाजा मरीजों व उनके परिजनों को भुगतना पड़ा।

 हालांकि यह विवाद बुधवार शाम तक सुलझ गया, लेकिन जिस प्रकार की गंभीरता पीजीआइ प्रशासन ने बुधवार शाम को दिखाई यदि यही हड़ताल होने से पहले दिखाई जाती तो संभवत: हड़ताल होती ही नहीं।

 इस घटना के लिए जो भी जिम्मेदार हो उसके खिलाफ कड़ी कार्रवाई की जानी चाहिए।

 इसकी रिपोर्ट केंद्रीय स्वास्थ्य मंत्री जेपी नड्डा को भी भेजी गई है।

 उम्मीद की जानी चाहिए कि पीजीआइ प्रशासन और केंद्रीय स्वास्थ्य मंत्रलय कोई ऐसा उपाय जरूर निकालने में सफल होंगे, जिससे भविष्य में ऐसी स्थिति उत्पन्न ही न होने पाए।

 डॉक्टर व ओटी टेक्नीशियन को भी चाहिए कि वे आपसी विवाद को मिलजुल कर हल करें।

 स्थानीय संपादकीय : पंजाब , सौजन्य- दैनिक जागरण।

