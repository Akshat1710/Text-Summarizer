टेलीकॉम के क्षेत्र में भारी उथल-पुथल की आहट (दैनिक भास्कर)।

कुमार मंगलम बिरला की मोबाइल कंपनी आइडिया सेल्यूलर और वोडाफोन की भारतीय इकाई के विलय की घोषणा के साथ 40 करोड़ ग्राहकों वाला यह संयुक्त उपक्रम न सिर्फ देश का सबसे बड़ा टेलीकॉम उपक्रम बनेगा बल्कि इससे देश के दूरसंचार बाजार में भूकंप आने की भी आशंका है।

 इसके संकेत आइडिया सेल्यूलर कंपनी के शेयर में 15 प्रतिशत की उछाल के बाद हुई 8 प्रतिशत की गिरावट से मिले हैं।

 यह विलय वोडाफोन के बढ़ते आर्थिक संकट का सूचक है और बाजार में बढ़ती प्रतिस्पर्धा का भी।

टेलीकॉम कंपनियां न सिर्फ अपने आर्थिक संकट को दूर करने में जुटी हैं बल्कि बाजार प्रतिस्पर्धा से निजात पाने के लिए उसकी गुंजाइशें कम कर रही हैं।

 वोडाफोन और आइडिया के बीच रिलायंस के जियो नेटवर्क के लांच होने के साथ ही पिछले छह माह से विलय की बात चल रही थी।

 दरअसल, वोडाफोन और आइडिया दोनों कर्ज में हैं, जिससे निकलने के लिए उन्होंने विलय का विकल्प चुना।

 दोनों कंपनियों पर 1.07 लाख करोड़ का कर्ज है तो भारत के दूरसंचार उद्योग पर 4.5 लाख करोड़ का कर्ज है।

यह स्थिति बताती है कि टू जी जैसा दो लाख करोड़ का घोटाला कर चुकी दूरसंचार कंपनियों के विकास में कहीं कुछ गड़बड़ जरूर है।

 या तो इन कंपनियों ने क्षमता से कहीं ज्यादा विस्तार कर लिया है या फिर बाजार में उतने खिलाड़ी आ गए, जितनी जरूरत नहीं है।

 यही वजह है कि देश की सभी दूरसंचार कंपनियां कर्ज का बोझ कम करने की कोशिश में संसाधन घटाने में लगी हैं।

 आइडिया और वोडाफोन इस विलय के माध्यम से स्टाफ इन्फ्रास्ट्रक्चर, स्पेक्ट्रम को साझा करेंगी और चार साल बाद 14,000 करोड़ रुपए की बचत कर सकेंगी।

इसी फॉर्मूले को अपनाते हुए अभी देश की सबसे बड़ी टेलीकॉम कंपनी भारती एअरटेल भी टेलीनार की परिसंपत्तियों को खरीदने वाली है लेकिन, टेलीकॉम कंपनियों के बीच मची इस उथल-पुथल का असर न सिर्फ इस क्षेत्र के उपभोक्ताओं पर पड़ेगा बल्कि काम करने वाले कर्मचारियों पर भी पड़ेगा।

 जहां बाजार में प्रतिस्पर्धा घटने से काल दरें बढ़ सकती हैं वहीं इस क्षेत्र के तीन लाख कर्मचारियों में से 25 हजार तक की छंटनी हो सकती है।

 देखना है सरकार टेलीकॉम क्षेत्र के इस संकट से निपटने के लिए कर्ज माफी से लेकर सस्ते स्पेक्ट्रम बेचने जैसा कौन-सा कदम उठाती है।

, सौजन्य- दैनिक भास्कर।

