फंसे कर्जो का बोझ (दैनिक जागरण)।

कुछ दिनों से सार्वजनिक बैंकों के फंसे कर्ज यानी एनपीए का मुद्दा देश में एक गरमागरम बहस का विषय बना हुआ है।

 बाजार के विभिन्न सहभागियों सहित विशेषज्ञों ने इस संबंध में अपने-अपने विचार प्रकट किए हैं और इसकी चुनौतियों से कैसे पार पाया जाए, इस बारे में सुझाव दिए हैं।

 इन ढेरों टिप्पणियों और सुझावों के बीच मैं भी इस संबंध में अपने विचार रखना चाहता हूं।

 लंबे समय तक पूंजी बाजार के दो बड़े ऋणदाताओं और नियामक संस्था के मुखिया के तौर पर वित्तीय बाजार का हिस्सा रहने के बाद एनपीए के संबंध में कुछ बातों का जिक्र करने का जोखिम मोल ले रहा हूं।

 एनपीए की समस्या माइक्रो मार्केट स्ट्रक्चर और परिचालन में कमियों की देन रही है।

 हालांकि अब स्थिति यह आ गई है कि इन कमियों के चलते पूरी प्रणाली में खामी उत्पन्न हो गई है।

 पहले मार्केट स्ट्रक्चर को लेते हैं।

 बैंकों की बैलेंस शीट अल्पकालिक रूप से उनकी देनदारियों को दर्शाती है, लेकिन दीर्घकाल मेंपरिसंपत्तियां बनाने का काम करती है और यह काम लंबी अवधि के लिए पूंजी निर्माण, संपत्ति अधिग्रहण, मैक्रो-इकोनॉमिक स्थायित्व, व्यापार और राजनीतिक जोखिमों के पूरे चक्र के साथ किया जाता है।

 इन सब कारणों के बीच परियोजनाओं के आकलन में गफलत सूची में सबसे ऊपर होती है।

, परिचालन में खामी का संबंध बैंकों के कामकाज से होता है।

 बैंकों में वरिष्ठ प्रबंधकों की नियुक्ति का निर्णय राजनीतिक लोग करते हैं और इसकी प्रक्रिया नौकरशाहों द्वारा पूरी की जाती है।

 एक परिपक्व हो रही अर्थव्यवस्था में यह क्रोनी कैपिटलिज्म की वजह बनती है।

 दुर्भाग्य से 2005-13 के दौरान भारत में क्रोनी कैपिटलिज्म का स्तर एवरेस्ट की चोटी सरीखा ऊंचा हो गया था।

 मैक्रो मार्केट स्ट्रक्चर और प्रक्रियागत खामियों ने शासन की नाकामियों के साथ मिलकर हालात और गंभीर कर दिए हैं।

 1माइक्रो मार्केट स्ट्रक्चर का मामला आइडीबीआइ और आइसीआइसीआइ सरीखे वित्तीय संस्थानों के कामर्शियल बैंकिंग में रूपांतरण से और गंभीर हो गया।

 यहां तक कि इस तरह के संस्थानों में अंतिम आइडीएफसी, जिसका चेन्नई में बड़े धूम-धाम से गठन किया गया था, भी तब से एक कामर्शियल बैंक बन गया है।

 जब तक मार्केट स्ट्रक्चर से जुड़े मुद्दे हल नहीं किए जाते तब तक एनपीए का संकट हर बार अर्थव्यवस्था के लिए खराब वक्त आने के समय एक तूफान की तरह हमारे सामने आता रहेगा।

, दुर्भाग्य से वर्तमान में सार्वजनिक बैंक दोहरी मार ङोल रहे हैं।

 एक तरफ वे एनपीए से जूझ रहे हैं तो दूसरी तरफ वे पूंजी बाजार में आरबीआइ गवर्नर के नजरिये से उपजे प्रतिकूल हालात से परेशान हैं।

 आज आम निवेशक मुझसे पूछते हैं कि क्या बैंक ऑफ बड़ौदा या दूसरे बैंकों में उनका फिक्स्ड डिपाजिट सुरक्षित है।

 सार्वजनिक बैंकों की सकल मार्केट कैप कुल घोषित एनपीए के नीचे आ गई है।

 इसमें कोई दो राय नहीं कि आरबीआई गवर्नर की भूमिका, अथॉरिटी, जिम्मेदारी, दायित्व और यहां तक कि चिंता वृहद आर्थिक स्थिरता के समक्ष आए खतरे को दूर करने की होती है।

 संभवत: पूर्व गवर्नर डॉ. विमल जालान के तरीके से यह किया जा सकता था।

 समस्या या बीमारी की जड़ में जाएं और उसका निदान करें।

 इन समस्याओं के बारे में पूरे शहर में ढिंढोरा न पीटें।

 रिजर्व बैंक इसका बहाना नहीं बना सकता कि एनपीए की समस्या लंबे समय से थी, गंभीर थी और इस कारण आज अवसाद बन गई है।

 आखिरकार सभी बैंकों के बोर्ड में उसके प्रतिनिधि हैं।

 वह समय-समय पर रिपोर्ट हासिल करता है, उनका निरीक्षण करता है और उनके कामकाज की निगरानी करता है।

 रघुराम राजन भले ही कह सकते हैं कि उस समय वह नहीं थे, लेकिन रिजर्व बैंक तो मौजूद था।

 वह अपनी जिम्मेदारी से भाग नहीं सकता।

 एनपीए स्वयं में एक बीमारी है या उसका लक्षण, हम जानते हैं कि लक्षण का इलाज तात्कालिक तौर पर किसी दवा या सर्जरी के जरिए करना होता है, वहीं बीमारी के इलाज के लिए उस पर लगातार नजर रखने की जरूरत होती है।

 यहां कुछ सुझाव हैं।

, सबसे पहले इस समस्या की घेरेबंदी की जाए।

 विशेष फंड या एसेट रीकंस्ट्रक्शन कंपनी का गठन कर इसे बैंकों की बैंलेंस शीट से बाहर निकालें।

 इसके साथ ही बैंकों को जरूरी फंड मुहैया कराया जाए।

 इसकी गारंटी भी दी जाए कि उन्हें पूंजी की कमी नहीं होने दी जाएगी।

 इसके दो फायदे हैं।

 पहला, बैंक अपने दैनिक कामों यानी जमा लेने और कर्ज देने में व्यस्त हो जाएंगे।

 दूसरा, बाजार में एक विश्वास पैदा होगा।

 जब राजग की पहली बार सरकार बनी थी तब यह प्रयोग सफल रहा था।

 उस समय यूएस64 का मुद्दा केंद्र सरकार के सामने चुनौती पेश कर रहा था।

 इस उपाय के कारण केंद्र सरकार को लगाए गए संसाधनों से कई गुना अधिक लाभ प्राप्त हुआ था।

 अमेरिका का टीएआरपी मामला भी इस सफल इलाज का एक और उदाहरण है।

, प्रस्तावित दीवालिया कानून के पारित होने और लागू होने के बाद सरकार के लिए दीवालिया हो चुकी कंपनियों और लंबित परियोजनाओं को अपने कब्जे में लेना आसान हो जाएगा।

 सरकार को उससे कहीं अधिक हासिल होगा जो बैंकों ने उपलब्ध कराया था।

 एक साफ और प्रभावी स्वामित्व खरीददार के लिए उपलब्ध होगा।

 ओक ट्री कैपिटल, ब्लैक स्टोन, कार्लाइल, ओलंपस कैपिटल, पैसिफिक अलायंस ग्रुप, बैरिंग एशिया, केकेआर आदि सभी एनपीए को खरीदने के लिए उत्सुक हैं।

 यह छिपी बात नहीं है कि कुछ एनपीए का निपटारा मौजूदा मालिकों की ओर से बहुत आसानी से एआरसी के माध्यम से किया जाता रहा है, क्योंकि बंधक रखी गई संपत्ति में अच्छी कीमत निहित होती है।

 जिन मामलों में संपत्ति का मूल्य पूरी तरह समाप्त हो गया है अथवा पैसा हड़प कर लिया गया है उनमें आपराधिक मुकदमा चलाया जाना चाहिए।

 दूसरे, बैंकों के वरिष्ठ अधिकारियों की नियुक्ति, बोर्ड की कमेटियों का गठन तथा उनकी कार्यप्रणाली और कौशल विकास जैसे गवर्नेस से जुड़े मुद्दों का युद्ध स्तर पर निपटारा किया जाना चाहिए।

 बैंकों के कामकाज में सुधार के लिए यह बेहद जरूरी है।

, कुल मिलाकर दीर्घकाल में आरबीआइ के साथ-साथ सेबी, इरडा, पीएफआरडीए और सरकार को मिलकर माइक्रो मार्केट स्ट्रक्चर की समस्याओं का निदान करना चाहिए।

 दीर्घकालिक कर्ज के बारे में तभी विचार होना चाहिए जब इससे दीर्घकालिक देनदारी जुड़ी हो।

 इसके साथ ही सरकार को विभिन्न नियामकों के साथ मिलकर राजनीतिक और पूंजी निर्माण से जुड़े जोखिमों को कम करना चाहिए।

 यदि एनपीए का निदान बीमारी के एक लक्षण के रूप में किया जाएगा तो यह जड़ से खत्म नहीं होगा और एक निश्चित अंतराल में अपना सिर उठाता रहेगा।

,  , सौजन्य:- दैनिक जागरण ,29.02.2016,जी एन वाजपेयी(सेबी और एलआइसी के पूर्व चेयरमैन हैं)।

