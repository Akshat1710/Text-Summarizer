चुनावों के दुष्चक्र में देश(दैनिक जागरण)।

चुनावों का एक और दौर अब हमारे सामने है।

 चार राज्यों और एक केंद्र शासित प्रदेश-केरल, तमिलनाडु, पश्चिम बंगाल, असम और पुद्दुचेरी के चुनाव परिणाम के बाद दो प्रमुख राष्ट्रीय पार्टियों और प्रमुख क्षेत्रीय दलों के लिए इसके मायने निकालने का अंतहीन दौर आरंभ हो जाएगा।

 इस संबंध में खूब परिचर्चाएं और विश्लेषण किए जाएंगे।

 अब यह पूरी तरह से स्थापित हो गया है क मतदाता संसद और विधानसभा के चुनावों को अलग-अलग करके देखते हैं।

 इन चुनावों के मुद्दे भी प्राय: अलग-अलग होते हैं।

 इसके अलावा मतदाता वोट भी क्षेत्रीय और राष्ट्रीय स्तर पर कामकाज के आधार पर ही करते हैं।

 उदाहरण के लिए 2013 में कर्नाटक विधानसभा चुनाव में मतदाताओं ने भाजपा को सत्ता से बाहर कर दिया, लेकिन 2014 के लोकसभा चुनाव में उसे भारी जनसमर्थन दिया।

 इसका ठीक उलट दिल्ली और बिहार में हुआ, जहां मतदाताओं ने 2014 के आम चुनाव में पूरी तरह से नरेंद्र मोदी का साथ दिया और प्रधानमंत्री बनाया।

 लोकसभा चुनाव के बाद जब विधानसभा के चुनाव हुए तो मतदाताओं ने दिल्ली में अरविंद केजरीवाल और बिहार में नीतीश कुमार के हाथों सत्ता की बागडोर सौंप दी।

 एक तरह से विधानसभा चुनावों में राज्यों के मुद्दे महत्वपूर्ण साबित हुए।

, इस तथ्य से कोई इंकार नहीं कर सकता कि हर साल होने वाले चुनावी मुकाबले केंद्र में सत्तारूढ़ दल के विश्वास को कहीं न कहीं डगमगाने और गवर्नेस को प्रभावित करने का काम करते हैं।

 यही राज्यों में सत्तारूढ़ क्षेत्रीय पार्टियों के बारे में भी सच है।

 मुख्यमंत्री को पांच साल सरकार चलाने के लिए बहुमत मिला होता है, लेकिन यदि उसकी पार्टी अपने कार्यकाल के बीच में हुए लोकसभा चुनावों में खराब प्रदर्शन करती है (2014 के आम चुनाव में बिहार में नीतीश कुमार, उत्तर प्रदेश में अखिलेश यादव और असम में तरुण गोगोई) तो उसे हर तरफ से ताना सुनने को मिलता है और उसके विरोधी भी पार्टी मुख्यालय में उसे खरीखोटी सुनाने में पीछे नहीं हटते।

 इससे उन लोगों का एक तरह से तिरस्कार होता है जिन्होंने केंद्र या राज्यों में सरकारें चुनी होती हैं।

1चुनाव का दुष्चक्र गवर्नेस को भी प्रभावित करता है, क्योंकि चुनाव आयोग द्वारा मतदान का कार्यक्रम जारी करने के साथ ही आदर्श आचार संहिता लागू हो जाती है।

 यह विकास कार्यो को एक तरह से ठप कर देती है।

 यह संहिता चुनाव परिणाम घोषित होने तक केंद्र और राज्य सरकारों को कोई नई योजना या कार्यक्रम शुरू करने से रोक देती है।

 परिणामस्वरूप उन राज्यों में प्रशासनिक गतिविधियों पर करीब-करीब तीन महीने तक रोक लग जाती है।

, यदि मौजूदा चुनावी परिदृश्य पर नजर डालें तो पाएंगे कि भाजपा, जो कि केंद्र में सत्तारूढ़ है, के लिए इन चुनावों में खोने के लिए कुछ नहीं है, क्योंकि इनमें से किसी भी राज्य में वह कभी भी सत्ता में नहीं रही।

 इसके बाद भी यदि पार्टी अच्छा प्रदर्शन नहीं करती है तो उसके विरोधी यह घोषित करने से नहीं चूकेंगे कि मोदी का जादू खत्म हो गया है।

 हर बार राज्यों के चुनाव होने के बाद केंद्र सरकार को इस तरह की आलोचनाओं की मार सहनी पड़ती है।

 चुनाव पूर्व सर्वेक्षणों की मानें तो भाजपा असम में अच्छा करती नजर आ रही है।

 वह कांग्रेस को सत्ता से बाहर करती दिख रही है।

 यदि ऐसा होता है तो यह पूवरेत्तर भारत में भाजपा के लिए बहुत बड़ी सफलता होगी।

 हाल के वर्षो में भाजपा ने केरल और पश्चिम बंगाल में भी अपनी उपस्थिति दर्ज कराई है।

 दोनों राज्यों में उसके मत प्रतिशत बढ़े हैं।

 2014 के लोकसभा चुनाव में पार्टी को क्रमश: 10.50 प्रतिशत और 17 प्रतिशत मत मिले थे।

 भाजपा के मुकाबले इन चुनावों में कांग्रेस का बहुत कुछ दांव पर लगा है।

 दो बड़े राज्यों केरल और असम में उसे अपनी सरकार बचाने की चुनौती है।

 दोनों राज्यों में उसकी तस्वीर बहुत अच्छी नजर नहीं आ रही है।

 1जनमत सर्वेक्षणों के अनुसार में केरल में वाम मोर्चा कांग्रेस की गठबंधन सरकार को झटका देते हुए नजर आ रहा है।

 केरल में आंतरिक कलह और घोटालों ने कांग्रेस को काफी नुकसान पहुंचाया है।

 उसके पास राष्ट्रीय स्तर पर भी ऐसा कोई विश्वसनीय नेता नहीं है जो उसके खोए जनाधार को वापस दिला दे।

, यदि असम में कांग्रेस को हार मिलती है तो वह उसके लिए बहुत बड़ा झटका साबित होगी।

 इससे देश की राजनीतिक भूगोल बदल जाएगा।

 पश्चिम बंगाल भी राजनीति के लिहाज से महत्वपूर्ण राज्य है।

 ऐसा लगता है कि वहां कांग्रेस ने चुनाव आरंभ होने से पहले ही हार मान ली थी, क्योंकि वहां वह पचास साल से अपने मुखर विरोधी वाम मोर्चे के साथ अघोषित गठजोड़ करके चुनाव लड़ रही है।

 जो लोग आधी सदी से पश्चिम बंगाल की राजनीति पर नजर रखे हुए हैं वे कभी सोच भी नहीं सकते थे कि अपने साझा प्रतिद्वंद्वी से लड़ने के लिए कांग्रेस मार्क्‍सवादियों के साथ गठजोड़ करेगी।

 ऐसा इसलिए हुआ, क्योंकि मतदाताओं ने कांग्रेस और वाम दलों को 2014 के चुनाव में भारी झटका दिया था।

 कांग्रेस सिर्फ 9.69 फीसद मत और 42 में से चार सीटें हासिल कर पाई थी।

 वाम मोर्चा तो लगभग ध्वस्त हो गया था।

 हालांकि उसे तीस फीसद मत मिले थे, लेकिन वह सिर्फ दो सीटें ही जीत सका।

 दूसरी तरफ भाजपा ने 17 फीसद मत और दो सीटें हासिल कर अपनी मजबूत उपस्थिति दर्ज कराई।

 तृणमूल कांग्रेस 40 फीसद मत और 34 सीटें हासिल कर विजेता बनकर उभरी।

 इन चुनाव परिणामों ने कांग्रेस और वाम मोर्चा, दोनों को सोचने पर मजबूर किया।

 उसी के फलस्वरूप राज्य में अपनी स्थिति मजबूत करने और तृणमूल कांग्रेस को कड़ी चुनौती देने के लिए दोनों ने अधिकांश सीटों पर चुनावी गठबंधन किया है।

 इसके पीछे वाम दलों की बाध्यता समझ में आती है, लेकिन यह दुखद है कि कांग्रेस को भी बेमेल गठबंधन का सहारा लेना पड़ा है।

 दोनों का तर्क है कि वे राज्य में सेक्युलर तानेबाने की रक्षा के लिए एकजुट हुए हैं।

 यदि ऐसा है तो फिर केरल में क्या है।

 जहां दोनों चुनावी समर में आमने-सामने हैं।

, तमिलनाडु में द्रविड़ मुनेत्र कझगम (डीएमके) के हाथों 1967 में झटका खाने के बाद से ही कांग्रेस सत्ता में आने की स्थिति में नहीं है।

 तभी से वह अपना वजूद कायम रखने के लिए एक-दूसरी द्रविड़ पार्टियों का सहारा लेती आ रही है।

 चुनाव परिणाम जो भी हों, यह समय हमें एक बार फिर चुनाव के दुष्चक्र से रू-ब-रू करा रहा है, जिसमें हम फंस गए हैं।

 इसके लिए इंदिरा गांधी दोषी हैं।

 1971 से पूर्व आम चुनाव और राज्यों में विधानसभाओं के चुनाव साथ ही हो रहे थे, लेकिन उस वर्ष लोकसभा चुनाव कराकर उन्होंने यह कड़ी तोड़ दी।

 क्या हम यह कड़ी फिर से जोड़ सकते हैं।

, सौजन्य दैनिक जागरण, 22.04.2016।

