संकुचित होती माकपा (दैनिक जागरण)।

माकपा के बड़े नेता अक्सर कहते रहे हैं कि वे सत्ता के लिए राजनीति नहीं करते।

 जनहित में वे खेत-खलिहान व मजदूर-किसान के लिए मैदान और सड़क पर आंदोलन करने के लिए जाने जाते हैं।

 इसी के आधार पर माकपा पश्चिम बंगाल में लगातार लिए 34 सालों तक शासन करने में सफल हुई।

 बंगाल, केरल और त्रिपुरा में अपने प्रभाव के कारण माकपा की राष्ट्रीय राजनीति में प्रभाव था, लेकिन यह सब अब गुजरे जमाने की बात हो गई है।

 माकपा संकुचित होती जा रही है।

 हालांकि, पार्टी में धार देने के लिए नेतृत्व में परिवर्तन हुआ।

 पर, उसका कोई खास असर नहीं दिखा।

 प्रकाश करात के स्थान पर सीताराम येचुरी और बंगाल में विमान बोस की जगह सूर्यकांत मिश्रा को कमान सौंपी गई, लेकिन पार्टी में कोई गति नहीं आई।

नोटबंदी से लेकर सांप्रदायिकता और नव आर्थिक उदारवाद से लेकर साम्राज्यवाद तक के ज्वलंत मुद्दे भरे पड़े हैं, लेकिन माकपा का आंदोलन पार्टी के मुखपत्र में ही सिमट कर रह गया है।

 नोटबंदी और सांप्रदायिकता पर आंदोलन करने में ममता बनर्जी वामपंथी दलों से आगे निकल गई हैं।

 नोटबंदी पर 28 नवंबर को जब विपक्षी दल देश भर में आक्रोश दिवस मना रहे थे, वहीं माकपा ने बंगाल में 12 घंटे का बंद बुला दिया जो बुरी तरह ïिवफल हुआ।

 ममता बनर्जी उस दिन महानगर की सड़कों पर उतर कर अपने आंदोलन को सफल बनाने का पूरा श्रेय ले गईं।

यह नहीं भुलाया जा सकता कि हरकिशन सिंह सुरजीत और ज्योति बसु जैसे दिग्गज नेताओं के नेतृत्व में माकपा ने 1989 में वीपी सिंह सरकार, 1996 में संयुक्त मोर्चा की सरकार और 2004 में कांग्रेस की नेतृत्व वाली यूपीए-1 सरकार के गठन में महत्वपूर्ण भूमिका निभाई थी।

 इन सभी सरकारों में माकपा ने न केवल बाहर से समर्थन दिया, बल्कि एक ऐसे दल की भूमिका भी निभाई जिसने विभिन्न क्षेत्रीय दलों को एकजुट बनाए रखा, लेकिन यह सब अब अतीत की बातें हैं और इस समय माकपा के पास राष्ट्रीय राजनीति में एक बड़ी भूमिका निभाने के लिए न तो मजबूती है और न ही योग्य नेतृत्व है।

 1996 में संयुक्त मोर्चा के शासन में माकपा नेतृत्व वाले वाममोर्चा की लोकसभा में 52 व 2004 में यूपीए-1 के शासन में 60 सीटें थीं।

 1989 में वीपी सिंह सरकार के शासन में वाममोर्चा के पास लोकसभा में 52 सीटें थीं।

 लेकिन वर्ष 2014 में लोकसभा में उसके सदस्यों की संख्या घटकर 11 हो गई।

 ऐसी दयनीय स्थिति में राष्ट्रीय स्तर पर कोई बड़ी भूमिका निभाना माकपा के लिए संभव नहीं है।

(हाईलाइटर- नोटबंदी से सांप्रदायिकता और नव आर्थिक उदारवाद से लेकर साम्राज्यवाद तक जैसे ज्वलंत मुद्दे भरे पड़े हैं लेकिन माकपा का आंदोलन पार्टी के मुखपत्र में ही सिमट कर रह गया है।

)।

 स्थानीय संपादकीय : पश्चिम बंगाल , सौजन्य – दैनिक जागरण।

