मुद्दों पर भारी जुमले (दैनिक ट्रिब्यून)।

उत्तर प्रदेश का चुनावी परिदृश्य।

हालांकि अभी उत्तर प्रदेश में चार चरण का मतदान शेष है,लेकिन रविवार को तीसरे चरण के साथ ही आधी से अधिक विधानसभा सीटों पर मतदान हो चुका है।

 ऐसे में देश के इस सबसे बड़े राज्य के चुनावी परिदृश्य और उससे उभरे मुद्दों पर चर्चा जरूरी लगती है।

 तीसरे चरण में 12 जिलों की 69 सीटों पर लगभग 62 प्रतिशत मतदान हुआ।

 निश्चय ही यह पंजाब, गोवा और उत्तराखंड के मतदान प्रतिशत के मुकाबले नहीं ठहरता, लेकिन इस तथ्य को नजरअंदाज नहीं किया जा सकता कि खुद उत्तर प्रदेश में पिछले चुनावों के मुकाबले मतदान का प्रतिशत सुधरा है।

 कुल मिला कर तीन चरणों में 209 सीटों के लिए 63 प्रतिशत से भी अधिक मतदान हुआ है, जो पिछले विधानसभा चुनाव से 4 प्रतिशत ज्यादा है।

 इसके बावजूद उत्तर प्रदेश के मतदाताओं को मतदान के प्रति अपनी उदासीनता पर मंथन की जरूरत है।

 देश को सर्वाधिक प्रधानमंत्री देने वाले राज्य में मतदान के प्रति ऐसी उदासीनता अच्छी हरगिज नहीं कही जा सकती।

 निश्चय ही इसके लिए राज्य की राजनीति भी जिम्मेदार है।

 खासकर पिछले कुछ दशकों में उत्तर प्रदेश की राजनीति महत्वपूर्ण प्रासंगिक मुद्दों से भटक कर जिस तरह जाति-धर्म और क्षेत्रवाद के चक्रव्यूह में फंस गयी है, वह राज्य के साथ-साथ संसदीय लोकतंत्र के लिए भी शुभ संकेत नहीं है।

वायदे चाहे सभी राजनीतिक दल विकास के कर रहे हों, पर मतदाताओं को लुभाने के लिए लोक लुभावन घोषणाओं का ही जाल बिछाया गया है।

 अगर अखिलेश यादव की सरकार ने पांच साल उत्तर प्रदेश में और नरेंद्र मोदी की सरकार ने तीन साल केंद्र में बहुत अच्छा काम किया है तो फिर लोक लुभावन वायदों का सहारा क्यों।

 यही नहीं, उम्मीदवारों के चयन में भी जीतने की क्षमता के नाम पर जाति-धर्म के समीकरणों को ही ध्यान में रखा गया है।

 ध्यान में ही नहीं रखा गया है, बल्कि बाकायदा गिनाया भी गया है कि किस धर्म-जाति के कितने उम्मीदवारों को टिकट दिये गये हैं।

 अवसरवादी गठबंधन भी इसी की देन हैं।

 यह सब तब भी हुआ है, जब सर्वोच्च न्यायालय जन प्रतिनिधित्व कानून की व्याख्या करते हुए साफ कह चुका है कि जाति, धर्म, भाषा के नाम पर वोट मांगना गैरकानूनी है।

 यही नहीं, भावनाएं भड़काने वाले बयानों के मामले में तो मानो हमारे नेताओं में एक-दूसरे से आगे निकलने की होड़-सी लगी है।

 संविधान, कानून और आदर्श चुनाव आचार संहिता के प्रति ऐसा असम्मान भाव रखने वाले राजनीतिक दल और उम्मीदवारों से आप कैसे लोकतंत्र और शासन की उम्मीद कर सकते हैं।

 शायद यही कारण है कि शिक्षा,स्वास्थ्य, रोजगार और कानून व्यवस्था सरीखे मूल मुद्दों को चुनाव घोषणापत्र तक सीमित कर उत्तर प्रदेश का चुनाव सिर्फ भावनात्मक मुद्दों और जुमलों के सहारे लड़ा जा रहा है।

 ऐसे में मतदाताओं की जिम्मेदारी और भी बढ़ जाती है।

सौजन्य- दैनिक ट्रिब्यून।

