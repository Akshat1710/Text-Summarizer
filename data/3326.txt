जेएनयू का बुनियादी संकट (दैनिक जागरण )।

जेएनयू के कई छात्रों और उनकी पैरोकारी कर रहे प्रोफेसरों की बातें सुनकर जॉर्ज आरवेल की पुस्तक ‘एनिमल फार्म’ का स्मरण होता है।

 उस अद्भुत पुस्तक ने दिखाया कि कम्युनिस्ट रूस में समानता, स्वतंत्रता, न्याय, शांति, युद्ध आदि धारणाओं की क्या दुर्गति हुई थी।

 अत: संयोग नहीं है कि जेएनयू के ज्यादातर छात्र, प्रोफेसर वही कर रहे हैं, क्योंकि वहां भी ठीक उसी कम्युनिस्ट विचारधारा का दबदबा रहा है।

 जेएनयू के एक बड़े हिस्से में न्याय, स्वतंत्रता, राष्ट्रवाद आदि की विचित्र समझ उसे वैसा ही ‘पशु-बाड़ा’ या मानव-बाड़े सा दिखाती है, जहां के लोगों को दुनिया का वास्तविक ज्ञान नहीं है।

 उन्हें हर चीज की एक बनी-बनाई समझ है, जो भारत-विरोधी या हिन्दू -विरोधी है।

, इसीलिए वे सहजता से, यहां तक कि गर्व से अफजल, याकूब मेमन या अजमल कसाब का उल्लेख करते हैं।

 यही कारण है कि अभी पूरे देश ने महसूस किया है कि जेएनयू मानो भारत से अंदर कोई अलग देश हो।

 हमारे सांसदों को इस पर ध्यान देना चाहिए कि वे क्या पढ़ाने के लिए जेएनयू को सर्वाधिक उदारता से धन देते रहे हैं।

 वहां जो मानसिकता बनी है वह लंबे समय की व्यवस्थित विकृति का नतीजा है।

 यह वहां पूरी सामाजिक-मानविकी शिक्षा के राजनीतिकरण का मामला है।

 वहां से आ रहे अधिकांश विचित्र बयान इतने सहज विश्वास से दिए जा रहे हैं कि सामान्य पुलिसवाले भी हैरत में हैं कि आखिर जेएनयू में कैसे लोग हैं।

 देश की जनता, देशहित और सामान्य बुद्धि से जेएनयू की प्रभावी बौद्धिकता का साफ विलगाव ही मूल चिंता का विषय होना चाहिए।

 स्पष्टत: वहां सामाजिक-राजनीतिक शब्दावली का विचित्र अर्थ कर लिया गया है।

 ऐसा अर्थ जो न केवल मानक राजनीति शास्त्र के विपरीत है, बल्कि अपने देश व समाज के प्रति लापरवाह, यहां तक कि विरुद्ध भी है।

, जेएनयू में लंबे समय से वामपंथी वातावरण का स्नोत यह है कि इतिहास, राजनीति, साहित्य जैसे विषयों का राजनीतिकरण कर डाला गया।

 यह वहां सामाजिक विषयों के सिलेबस, पाठ्य-सूची, गोष्ठी-सेमिनार के विषय, आदि हरेक चीज से परखा जा सकता है।

 कम्युनिस्ट रूस के अनुकरण में जेएनयू में यही किया गया है।

 इसीलिए देशद्रोही और आतंकवाद समर्थक वक्तव्यों को सहज माना जाता है।

 यह वैचारिक नशा है, जो जनता से पूर्ण विलग होकर भी अपने रेडिकल मत को ‘जनवाद’ कहता है।

 जेएनयू में सामाजिक विषयों की शिक्षा नहीं, मतवादीकरण होता रहा है।

 यानी किसी मत या विचारधारा विशेष में आग्रही बनाने का कार्य।

 मतवादीकरण के कुछ तरीके हैं-किसी का भावनात्मक दोहन, उसमें अपराध-बोध भरना, बार-बार निंदा करना, दूसरों का छिद्रान्वेषण, लज्जित करना, दोषारोपण करना, पीड़ित होने का ढोंग करना, तथ्यों पर छल करना आदि।

, सामाजिक शिक्षा, विशेषत: इतिहास, राजनीति तथा साहित्य में नई, जनवादी, आधुनिक ‘व्याख्या’ के नाम पर यह सब सरलता से होता है।

 यह शिक्षा की भावना के विरुद्ध है।

 जेएनयू में यही हुआ है।

 वहां के मार्क्‍सवादी इतिहासकारों की पुस्तक-पुस्तिकाएं, भाषण, एक्टिविज्म आदि इसके सटीक उदाहरण हैं।

 1इसीलिए वहां अनेक छात्र अपनी मतवादी या मूर्खतापूर्ण बातों को विशिष्ट ज्ञान समझते हैं।

 शिक्षा है ज्ञान, विवेक तथा प्रमाणिक जानकारी होना, न कि कोई बना-बनाया निष्कर्ष या मत दोहराना, चाहे सुनने में वे कितने ही अनोखे क्यों न लगें।

 मतवाद प्रभावित व्यक्ति उस मत की समीक्षा करने के लिए राजी नहीं होता।

 इसे जेएनयू में साफ देखा जा सकता है, जब बड़ी संख्या में छात्र और प्रोफेसर बड़े विश्वास से वहां के प्रशासन को ही नहीं, पुलिस एवं न्यायालय को भी निर्देश देने का अंदाज दिखाते हैं।

 वहां समाज विज्ञान शिक्षा ने विद्वान के बदले दलीय कार्यकर्ता तैयार किए हैं।

 उन्हीं कई को प्रोफेसर बना देने से सच्चाई छिप नहीं सकती।

 वस्तुत: यह सब वहां इतने खुले रूप में होता रहा है कि बहुतों को विश्वास नहीं होगा कि ऐसा भी हो सकता है।

, पूरी शिक्षा को देश-विरोधी पार्टी प्रोपेगंडा में बदल दिया गया है।

 इस बिंदु पर सारे रेडिकलों के प्रिय नोआम चोमस्की के विचार भी दर्शनीय हैं, ‘मतवादीकरण की प्रक्रिया और गतिविधि को ठीक से समझना सबसे जरूरी कर्तव्य है।

 तानाशाही शासन वाले देशों में इसे देख पाना बड़ा आसान है, किंतु ‘स्वतंत्रता में मगजधुलाई’ की व्यवस्था को देख पाना बहुत कठिन है जिसमें हम मजबूर किए जाते हैं और जिसके कई बार हम अनजाने उपादान बन जाते हैं।

’ चोमस्की ने यह बात लोकतांत्रिक सरकारों के लिए कही थी, किंतु यह बात दोधारी तलवार है।

 यह इंदिरा गांधी जैसी सरकार पर सही है, तो जेएनयू जैसे स्वायत्त अकादमिक टापू पर भी, जहां विविध कम्युनिस्ट ग्रुप, माओवादियों, जिहादियों ने अपने अड्डे बना लिए हैं।

 इन्होंने अपने मतवाद को ‘शिक्षा’ में स्थानांतरित करने के लिए स्वतंत्रता का वही दुरुपयोग किया है जो चोम्सकी का आशय है।

 जो स्वायत्तता ज्ञान-साधना को सरकारी हस्तक्षेप से मुक्त रखने के लिए दी गई थी, उसी के दुरुपयोग से जेएनयू तथा कई संस्थाओं को भारत-विरोधी, हंिदूू-विरोधी किले में बदल डाला गया है।

, जेएनयू की सामाजिक शिक्षा का राजनीतिकरण मूलत: उस समाजवादी भ्रम की ही निष्पत्ति है जो स्वतंत्र भारत में सरकारी स्वीकृति से आरंभ होकर धीरे-धीरे मीठे विष की तरह शिक्षा, विमर्श और बौद्धिक-सांस्कृतिक गतिविधियों के पोर-पोर में व्याप गया है।

 श्रीअरविंद ने कहा था कि किसी भी महान देश का पतन हमेशा तीन गुणों के क्षरण से आरंभ होता है।

 यह तीन गुण हैं- विवेकपूर्ण विचार करने की क्षमता, तुलना व विभेद करने की क्षमता तथा अभिव्यक्ति की क्षमता।

 हमें जेएनयू के हाल से अपने देश की स्थिति का आकलन कर लेना चाहिए।

 कम से कम हमें सोवियत अनुभव से भी सीखना चाहिए कि सात दशकों तक वहां कम्युनिस्ट मतवादीकरण को ही ‘समाज विज्ञान शिक्षा’ मानने के क्या-क्या दुष्परिणाम हुए।

,  , सौजन्य-दैनिक जागरण  ,5.03.2016।

