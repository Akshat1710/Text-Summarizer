संवाद से सुलझेगी समस्या (राष्ट्रीय सहारा)।

नोटबंदी आजादी के सत्तर साल बाद काले धन को खत्म करने के लिए उठाया गया महत्त्वपूर्ण कदम है।

 लेकिन यह भी हकीकत है कि इस कदम को जितनी तैयारी के साथ उठाया जाना था, उतनी तैयारी के साथ नहीं उठाया गया।

 इसलिए शुरुआत के दिनों में स्थिति बहुत विकट थी।

 सारा देश लाइन में लगा हुआ था।

 हालांकि अभी भी इस स्थिति में कोई उल्लेखनीय सुधार नहीं आया।

 खासकर ग्रामीण इलाकों में हालात खासे असंतोषजनक हैं।

 अव्यवस्था का ऐसा आलम कम ही देखने को मिलता है।

 इसकी एक वजह शायद यह भी थी कि काला धन खत्म करने के अभियान को कामयाब बनाने के लिए उसे गुप्त रखना जरूरी था।

 शहरी इलाकों में जैसी स्थिति है, उससे महसूस होने लगा है कि शुरुआती परेशानी के बाद गाड़ी फिर पटरी पर आने लगी है।

 शहरी क्षेत्रों में अब एटीएम के सामने लाइनें कम होती जा रही हैं, लेकिन हमारा विपक्ष थोड़ी देर से जागा।

 नोटबंदी को लेकर वह संसद से लेकर सड़क तक सियासत कर रहा है।

 अब विपक्ष ने एकजुट होकर मोदी सरकार के खिलाफ मोर्चा खोला है।

 बुधवार को जहां संसद की कार्यवाही हंगामे के कारण फिर स्थगित हो गई, वहीं नोटबंदी से देशभर में बैंकों और एटीएम के सामने लगी लाइनों में खड़े लोगों से हमदर्दी जताने का संदेश देने के लिए संसद भवन परिसर में विपक्ष के लगभग 200 सांसदों ने मानव श्रृंखला बनाई।

 विपक्षी दलों ने 28 नवम्बर को नोटबंदी के खिलाफ देशव्यापी विरोध प्रदशर्न का ऐलान भी किया है।

 प. बंगाल की मुख्यमंत्री और तृणमूल कांग्रेस की अध्यक्ष ममता बनर्जी ने कहा है कि सरकार की पूरी विश्वसनीयता समाप्त हो गई है, और नोटबंदी के कारण जीडीपी में भी खासी कमी आ सकती है।

 उन्होंने कहा, ‘‘इस सरकार को जाना होगा।

 मुझे अफसोस के साथ कहना पड़ रहा है कि मोदी जी के तहत देश सुरक्षित नहीं है।

 आप मनमाने तरीके से काम कर रहे हैं।

’ इस तरह देश में नोटबंदी के मुद्दे पर महाभारत शुरू हो गया है।

 इस समय देश की सर्वोच्च संस्था संसद का सत्र शुरू हुए छह दिन गुजर चुके हैं, लेकिन अब तक सदन की कार्यवाही विरोध और हंगामे के कारण सुचारु रूप से नहीं चल पाई।

 विपक्ष के हंगामे और प्रधानमंत्री मोदी की गैर-मौजूदगी के मुद्दे पर हो रहे हंगामे के कारण आवश्यक विधायी कार्य ठप पड़ा है।

 बड़े नोटों को रद्द करने के मोदी सरकार के फैसले के मुद्दे पर एकजुट विपक्ष के भारी हंगामे के कारण लोक सभा की कार्यवाही कई बार स्थगित हुई।

 लोक सभा में विपक्षी सदन का कार्य स्थगित करके मत-विभाजन वाले नियम 56 के तहत तत्काल र्चचा कराने की मांग कर रहे थे।

 वहीं, सरकार का स्टैंड रहा है कि यह कदम काला धन, भ्रष्टाचार और जाली नोट के खिलाफ उठाया गया है, और वह नियम 193 के तहत र्चचा कराने को तैयार है।

 लेकिन विपक्षी दल कार्य स्थगित करके र्चचा कराने की मांग पर अड़े हुए हैं, और प्रधानमंत्री नरेन्द्र मोदी से ही जवाब चाहते हैं।

 मगर विपक्ष संसद में इस मुद्दे पर बहस करने के बजाय सड़कों पर फैसला करना चाहता है।

 यह साबित करता है कि हमारे राजनीतिक दलों की आस्था संसदीय रास्ते के बजाय गैर संसदीय तरीकों पर ज्यादा है।

 विपक्षी दलों की यह भी दलील है कि नोटबंदी को लेकर जनता में भारी असंतोष है।

 केजरीवाल जैसे नेता तो संकीर्ण राजनीतिक स्वार्थ के तहत ‘‘नोट नहीं, पीएम बदलो’ जैसा नारा उछाल रहे हैं।

 ममता बनर्जी कह रही हैं कि अगले चुनाव में कोई भाजपा को वोट नहीं देगा।

 लेकिन लगता यही है विपक्षी दल जनता की राय जानने के बजाय राजनीतिक ध्रुवीकरण करने में ज्यादा दिलचस्पी रखते हैं।

 इस चक्कर में वे जनता के दिए संदेश को सुनना नहीं चाहते।

 आलम यह है कि वे लोगों को लामबंद करने पर ज्यादा ध्यान केंद्रित कर रहे हैं, जबकि होना तो यह चाहिए था कि वे सरकार का पक्ष सुनने को भी तवज्जो देते।

 नोटबंदी के फैसले के बाद से लोगों ने तमाम तकलीफें उठाने के बावजूद जिस शांति और संयम का परिचय दिया है, उससे स्पष्ट है कि जनता को इस फैसले से कुछ उम्मीदें हैं।

 उसे लगता है कि यह काला धन रखने वालों पर हमला है।

 हाल ही में अखबारों में छपे सर्वेक्षणों से पता चला है कि कम से कम 80-90 प्रतिशत जनता नोटबंदी के कदम के साथ है।

 मोदी का सर्वे भले ही फर्जी हो मगर नोटबंदी के बाद कई राज्यों में हुए लोक सभा और विधान सभा के उपचुनावों ने नतीजे भी जनता के संदेश को स्पष्ट करते हैं।

 ये चुनाव नोटबंदी के फैसले के कुछ ही दिनों बाद हुए थे, तब जनता की नकदी को लेकर तकलीफें चरम पर थीं।

 चुनाव में उनके खिलाफ तीखी प्रतिक्रिया नजर आनी चाहिए थी।

 मगर ऐसा कुछ नहीं था।

 नतीजों से दो बातें पता चलती हैं-मतदाताओं ने वोट देते वक्त नोटबंदी से होने वाली दिक्कतों को ध्यान में नहीं रखा।

 दूसरी बात यह कि नोटबंदी से न तो बीजेपी को नुकसान हुआ है, न ही फायदा।

 सभी पार्टयिों के लिए स्थिति जस की तस रही है।

 उपचुनावों वाले प्रदेशों में जिन पार्टयिों की सरकारें हैं, उन्होंने अच्छा प्रदशर्न किया है।

 पाकिस्तान पर सर्जिकल स्ट्राइक और नोटबंदी के बाद बीजेपी जोर-शोर से इनका प्रचार करती रही है।

 लेकिन मतदाताओं ने इन मुद्दों पर वोट नहीं दिया।

 उपचुनावों में राज्य की सत्तारूढ़ पार्टयिों की जीत बताती है कि लोगों के लिए काम महत्त्वपूर्ण है, सुपरहिट नारेबाजी नहीं।

 ममता ने दावा किया था कि कोई भाजपा को वोट नहीं देगा।

 मगर उनके ही राज्य में तृणमूल कांग्रेस की शानदार जीत तो हुई, लेकिन नोटबंदी विरोधी माकपा और कांग्रेस को पीछे छोड़कर भाजपा विकल्प के रूप में उभर कर आई।

 स्पष्ट है कि जनता में कम से कम अभी तो कोई बहुत असंतोष नहीं है।

 इसलिए इस असंतोष को भुनाने की कोशिश बहुत कामयाब नहीं होगी।

 इसके बजाय विपक्ष को संसद में इस मुद्दे के विभिन्न पहलुओं को कारगर तरीके से उठाना चाहिए और नोटबंदी के मुद्दे के अलावा जो विधायी कामकाज रु के हैं, उन्हें सुचारु तरीके से पूरा करना चाहिए ताकि गतिरोध के बजाय जीवंत बहस संसद की पहचान बन सके।

 संसद के कामकाज का बाधित होना लोकतंत्र के सुचारु रूप से चलने में भी अडंगा तो है ही, साथ ही इससे जनता का पैसा भी बर्बाद होता है।

 यह सिर्फ राजनीतिक ध्रुवीकरण की कोशिश है, जिससे कोई समस्या हल नहीं होती।

 इसलिए सरकार और विपक्ष को टकराव के बजाय संवाद के जरिये समस्याएं सुलझानी चाहिए।

, – सतीश पेडणोकर।

सौजन्य – राष्ट्रीय सहारा, 25-11-2016।

