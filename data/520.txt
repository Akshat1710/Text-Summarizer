संपादकीय : अराजकता के खिलाफ (नईदुनिया)।

पिछले साल नई दिल्ली स्थित जवाहरलाल नेहरू विश्वविद्यालय (जेएनयू) अशांति का अखाड़ा बना था।

 फिलहाल वैसा नजारा दिल्ली विश्वविद्यालय (डीयू) में है।

 इन दोनों में समान पहलू छात्र नेता उमर खालिद है, जिस पर पिछले वर्ष राष्ट्रविरोधी नारे लगाने का आरोप लगा था।

 खालिद उससे बरी नहीं हुआ है।

 लेकिन अभी उस पर कोर्ट में दोष भी साबित नहीं हुआ है।

 इसी बीच पिछले हफ्ते उन्हें डीयू के रामजस कॉलेज में वामपंथी संगठनों की तरफ से ‘प्रतिरोध की संस्कृति विषय पर आयोजित संगोष्ठी में बुलाया गया।

 इस पर अखिल भारतीय विद्यार्थी परिषद (एबीवीपी) ने विरोध जताया।

 तब रामजस कॉलेज ने खालिद को बोलने के लिए दी गई अनुमति वापस ले ली।

 इस पर वामपंथी संगठनों ने विरोध जताया।

 उसी दौरान उनकी एबीवीपी से हिंसक झड़पें हुईं।

 बेहतर यह होता कि खालिद के बोलने पर रोक लगने के बाद एबीवीपी इस प्रकरण से खुद को अलग कर लेती।

 तब एक स्थानीय मामला इतना बड़ा राष्ट्रीय मुद्दा नहीं बनता।

 ना ही कारगिल युद्ध में शहीद हुए कैप्टन मनदीप सिंह की पुत्री गुरमेहर कौर को लेकर विवाद खड़ा होता।

 गुरमेहर ने एबीवीपी के खिलाफ अपनी राय रखी।

 शहीद की बेटी होने के कारण लाजिमी था कि उनकी बातें देश का ध्यान खींचतीं।

 खासकर उनकी ये टिप्पणी विवादास्पद हुई कि उनके पिता की जान पाकिस्तान ने नहीं, बल्कि युद्ध ने ली।

, बहरहाल, राजनेता और कुछ मशहूर लोग इसे एक 20 वर्षीया नवयुवती की आदर्शवादी सोच मानते हुए अत्यधिक प्रतिक्रिया नहीं जताते, तो एक बेहद अप्रिय स्थिति से बचा जा सकता था।

 मगर मौजूदा माहौल में संयम और समझदारी दुर्लभ वस्तु हो गए हैं।

 अक्सर हो यह रहा है कि परिपक्व राजनेता और मीडिया का एक हिस्सा भी एकपक्षीय भावावेश में बह जाते हैं।

 मसलन, बाल की खाल खींचते हुए ऐसी खबर छापने की कोई जरूरत नहीं थी कि कैप्टन मनदीप ने कारगिल युद्ध में नहीं, बल्कि आतंकी हमले में अपनी जान गंवाई थी।

 क्या उस रूप में हुई शहादत कम मूल्यवान होती है।

 जब इस तरह का विमर्श हो, तो इसमें कोई हैरत नहीं कि नौजवानी के जोश से भरे छात्र संयम का परिचय नहीं देते।

 बहरहाल, विभिन्न् विश्वविद्यालय परिसरों में पिछले साल-डेढ़ साल में हुई घटनाओं का सबक है कि सभी पक्षों को अविलंब आत्म-अनुशासन का परिचय देना चाहिए।

 कॉलेज और विश्वविद्यालय शिक्षा के मंदिर हैं।

 वहां स्वस्थ बहस हो, इसमें कोई बुराई नहीं है।

 वहां राजनीतिक प्रश्न उठाए जाएं और उनके उत्तर ढूंढ़ने के प्रयास हों, तो उसे उचित बौद्धिक गतिविधि माना जाएगा।

 किंतु इस क्रम में राष्ट्रीय भावनाओं को आहत करने वाली बातें हों और फिर उसको लेकर हिंसा-प्रतिहिंसा का दौर चले, यह सिरे से अस्वीकार्य होना चाहिए।

 शैक्षिक परिसरों में शांति-सद्भाव कायम रहे, इसे सुनिश्चित करना सभी राजनीतिक धाराओं, छात्र संगठनों, विवि प्रशासन और व्यापक रूप से पूरे समाज का दायित्व है।

 रामजस कॉलेज की घटनाएं बताती हैं कि सभी पक्ष यह जिम्मेदारी निभाने में नाकाम रहे हैं।

, सौजन्य- नईदुनिया।

