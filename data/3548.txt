भाषा दमन का नहीं, अवसरों का माध्यम (दैनिक भास्कर)।

सरकारी पत्र-व्यवहार और सोशल मीडिया में सरकार द्वारा हिंदी का इस्तेमाल करने के मुद्‌दे से हमारे देश के दो आवश्यक सच उजागर हुए हैं।

 एक तो यह कि कट्‌टर हिंदी समर्थक चाहे जो कहें, भारत में हमारे पास एक ‘राष्ट्रीय भाषा’ नहीं है बल्कि कई भाषाएं हैं।

 दूसरा यह कि इन अतिउत्साहियों में ऐसी लड़ाई भड़काने की दुर्भाग्यपूर्ण प्रवृत्ति है, जो वे हार जाएंगे- वह भी ऐसे वक्त जब वे चुपचाप युद्ध जीत रहे थे।

, हिंदी हमारी लगभग 50 फीसदी आबादी की मातृभाषा (हालांकि, इस आंकड़ें से उन लोगों को अलग नहीं किया गया है जो गढ़वाली या मागधी या 47 प्रकार की अन्य बोलियां बोलते हैं, जिन्हें हिंदी के साथ जोड़ दिया जाता है) है।

 उत्तर भारत के अधिकांश हिस्से में बढ़ती आबादी पर काबू पाने की स्पष्ट नाकामी के कारण हिंदी बोलने वालों की संख्या बढ़ती जा रही है।

 किंतु हिंदी हम शेष लोगों की मातृभाषा नहीं है।

 ब्रिटिश शासकों द्वारा थोपी गई अजनबी भाषा के इस्तेमाल पर जब हिंदी बोलने वाले भावनात्मक रोष व्यक्त करते हैं और हिंदी के इस्तेमाल की मांग करते हैं, क्योंकि यह ‘भारत की आत्मा’ की आवाज बोलती है या जब वे घोषणा करते हैं कि ‘हिंदी हमारी मां है और अंग्रेजी अजनबी भाषा है,’ तो वे फिर दो बातें भूल जाते हैं।

एक, कोई तमिल अथवा बंगाली हिंदी को अपनी आत्मा की आवाज नहीं मानेगा।

 दूसरी बात, अंग्रेजी विरोधी नफरत को सामने मौजूद मुद्‌दे की दलील में लाना पूरी तरह अप्रासंगिक है।

 मुद्‌दा सरल-सा है : सारे भारतीयों का सरकार से साबका पड़ता है।

 हमें सरकारी सेवाअों की जरूरत है, सरकारी सूचना चाहिए, उसकी मदद चाहिए।

 हमें यह आसानी से समझने की जरूरत होती है कि सरकार हमसे क्या कह रही है या हमसे क्या चाहती है।

 जब सरकार यह सब हमारी मातृभाषा में करती है तो इसे समझना हमारे लिए आसान हो जाता है।

 परंतु जब वह ऐसा किसी और की मातृभाषा में करती है, जिससे हम अपने पड़ोसी की तुलना में कम वाकिफ हैं तो रोष के कारण भाषा न समझ पाना और भी प्रखर हो जाता है।

 सरकार को ‘शुक्ला’ से ऐसी भाषा में क्यों बोलना चाहिए, जो उसके लिए तो बहुत आसान हो लेकिन, ‘सुब्रह्मण्यम’ के लिए न हो।

, बेशक, आदर्श रूप में तो सरकार का हर दस्तावेज, टैक्स का फॉर्म हो या ट्वीट, हर भारतीय की भाषा में होना चाहिए।

 चूंकि व्यावहारिक रूप से यह संभव नहीं है -क्योंकि तब हमें सबकुछ 23 प्रारूपों में करना होगा- तो हमने दो आधिकारिक भाषाएं चुन लीं अंग्रेजी और हिंदी।

 राज्य सरकारें इसकी पूर्ति आधिकारिक सामग्री को अपने राज्यों की भाषा में उपलब्ध कराकर कर देती हैं।

 इससे कमोबेश हर व्यक्ति खुश है।

 हिंदी को विशेषाधिकार देने की सरकार की नई अनिवार्यता कार्य-कुशलता के खिलाफ है।

 दिल्ली में केरल के किसी अफसर को फाइल पर हिंदी में लिखी वे टिप्पणियां पढ़ने-लिखने को कहना, जो ओडिशा के किसी बड़े अफसर को भेजी जानी हैं, निरर्थक है।

 दोनों अफसर ऐसी भाषा का इस्तेमाल नहीं कर रहे होंगे, जिसमें उन्हें महारत हासिल है।

 दोनों को उत्तरप्रदेश के किसी कनिष्ठ अधिकारी की जटिल दलील हजम करने को बाध्य करना, दोनों के साथ अन्याय होगा।

 हो सकता है दोनों अच्छी अंग्रेजी न लिखते हों लेकिन, यह वह भाषा है जिसमें दोनों समान हैं और इससे काम हो जाता है।

 भाषा वाहन है, वह स्थान नहीं, जहां पहुंचना है।

 सरकार में इसका मतलब है कि यह साधन है, साध्य नहीं।

 हिंदी वाले इस बात को समझ नहीं पाते, क्योंकि हिंदी को बढ़ावा देना अपने आप में उनके लिए उद्‌देश्य है।

, परिणाम वही होता है, जो संसद में अंग्रेजी में भाषण होते समय बीच-बीच में ‘हिंदी बोलो’ से टोकने वाले मुलायम सिंह यादव के रक्षा मंत्री बनने पर हुआ।

 उन्होंने पश्चिम बंगाल के मुख्यमंत्री ज्योति बसु को हिंदी में पत्र लिखा।

 कुछ वक्त के बाद उन्हें बंगाली में जवाब मिलता है।

 शुक्र है कि इस पत्र-व्यवहार में राष्ट्रीय सुरक्षा से जुड़ा तत्काल महत्व का मुद्‌दा नहीं था।

 हाल ही में नए करेंसी नोट पर देवनागरी अंकों के विवादास्पद इस्तेमाल से गैर-हिंदी भाषी लोगों में काफी रोष पैदा हुआ।

 आलोचकों ने दलील दी है कि यह कदम आधिकारिक भाषा अधिनयम 1963, 1960 के राष्ट्रपति के आदेश जैसी संवैधानिक नज़ीरों की वैधता पर सवाल उठाता है।

 खेद है कि सरकार ताजे घाव पर नमक डाल रही है और फिर खुले आम हिंदी के प्रभुत्व को बढ़ावा देना जारी रखती है।

, जैसा मैंने पहले भी कहा है- विडंबना यह है कि कट्‌टर हिंदीवादियों को यह अहसास होना चाहिए कि वे युद्ध जीत रहे हैं।

 आज देश में हिंदी आधी सदी पहले की तुलना में कहीं अधिक प्रचलन में है।

 यह मुलायम सिंह की टोका-टाकी या हिंदी को बढ़ावा देने वाली संसदीय समिति के परिश्रमी प्रयासों का नतीजा नहीं है।

, सीधी-सी बात है कि बॉलीवुड की वजह से यह हुआ है, जिसने बोलचाल की सरल हिंदी को हर भारतीय घर में पहुंचाया है।

 दक्षिण भारतीय और पूर्वोत्तर के निवासी समान रूप से हिंदी से परिचय बढ़ा रहे हैं, क्योंकि यही वह भाषा है, जिसमें उनका मनोरंजन होता है।

 समय के साथ सिर्फ इसी वजह से हिंदी वास्तव में राष्ट्रीय भाषा हो जाएगी।

 लेकिन ऐसा सिर्फ इसलिए होगा, क्योंकि देशवासी स्वेच्छा से स्वीकारेंगे।

 इसलिए नहीं कि दिल्ली से कोई हिंदी का कट्‌टर समर्थक भाषा को थोपकर उनके गले उतार देगा।

 सच तो यह है कि शब्द भंडार, लिंग संबंधी नियम और मुहावरे सहजता से हर किसी भाषा में नहीं आते।

 लिंगभेद का इस्तेमाल न करने वाली मलयालम जैसी भाषाओं के बोलने वाले समझ नहीं पाते कि महिला स्त्री लिंगी क्यों है।

 यह तो फिर भी ठीक है, टेबल का स्त्री लिंग देखकर वे चकरा जाते हैं।

 यदि आप हिंदी के साथ ही पले-बढ़े हैं तो आपको यह समझना आसान है, ‘देश की हालत अच्छी है’, ‘क्यों देश का हालत बुरा है’ से सही है।

 लेकिन हम बाकी के लोगों के लिए राष्ट्र की स्थिति को स्त्री लिंग से जोड़ने में कोई तुक नज़र नहीं आता।

, फिर भी यदि हम पर्याप्त बॉलीवुड फिल्में देख रहे हैं तो किसी दिन हमें समझ में आ जाएगा, बस हमसे यह मत कहिए कि हमें सीखना ही होगा वरना..।

 भाषा दमन की नहीं, अवसरों के लिए उपकरण होनी चाहिए।

 वक्त है कि जो हठधर्मिताएं सोई पड़ी हों, उन्हें सोया ही रहने दें तो बेहतर।

 (ये लेखक के अपने विचार हैं।

)।

शशि थरूर।

विदेश मामलों की संसदीय समिति के चेयरमैन और पूर्व केंद्रीय मंत्री।

T@ST, – शशि थरूर।

सौजन्य- दैनिक भास्कर।

