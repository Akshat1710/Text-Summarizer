वामपंथियों के वैचारिक छलावे( दैनिक जागरण)।

राष्ट्रद्रोह के आरोप में सशर्त जमानत पर रिहा जवाहरलाल नेहरू विश्वविद्यालय के छात्र नेता कन्हैया कुमार ने एक बार फिर परिसर में जैसे व्यवस्था विद्रोही तेवर दिखाए उसे सुनकर वामपंथी गदगद हैं तो सेक्युलरिस्ट उसमें जननायक की छवि देख रहे हैं।

 मीडिया के बड़े वर्ग में उसे इस तरह कवरेज मिला, मानो गरीबों-किसानों के लिए एक नए मसीहा का अवतरण हो गया हो।

 कन्हैया ने हाथों में तिरंगा लेकर मनुवाद, संघवाद और गरीबी से आजादी पाने के नारे लगाए।

 कन्हैया ने 9 फरवरी के आयोजन में आतंकी अफजल गुरु के समर्थन में नारे लगाए थे या नहीं, इस पर अदालत को फैसला करना है, किंतु इसमें कोई विवाद नहीं कि वह आयोजन के समय वहां मौजूद था।

 जेल से रिहा होने के बाद कन्हैया ने रंग तो बदला है, पर वर्षो से जेहन में पैबस्त वर्ग संघर्ष और भारत विरोधी मानसिकता कायम है।

, कन्हैया कुमार जिस वैचारिक अधिष्ठान से जुड़े हैं, जिस दर्शन से प्रतिबद्ध हैं उसने तिरंगे के स्वाभिमान की कभी रक्षा नहीं की।

 कम्युनिस्टों की पूरे विश्व में जो कार्यपद्धति है वह तथाकथित जनक्रांति के नाम पर लोकतांत्रिक मूल्यों की हत्या का साक्षी है।

 विडंबना यह है कि यह जनक्रांति लोकतांत्रिक आवरण में तो छेड़ी जाती है, किंतु शीघ्र ही उसका स्थान अधिनायकवाद ले लेता है।

 माओ ने ‘सांस्कृतिक क्रांति’ के नाम पर स्वतंत्र विचारधारा और जनतंत्र का इसी तरह दमन किया।

 अपने राजनीतिक विरोधियों को खत्म करने के मामले में जहां स्टालिन ने हिटलर को पीछे छोड़ दिया, वहीं माओ राजनीतिक प्रतिद्वंद्वियों की हत्या में इन दोनों से काफी आगे था।

 माओ के अनुयायी केवल केंद्रीय सत्ता पर विश्वास रखते हैं और पार्टी की विचारधारा व नेतृत्व का विरोध करने वालों का हिंसात्मक दमन ही उनकी नीति है।

 सभ्य समाज के प्रति युद्ध को वे ‘जनयुद्ध’ की संज्ञा देते हैं।

 अफजल ने सभ्य समाज के खिलाफ ही तो हथियार उठाया था।

 कन्हैया जैसे कामरेड यदि उसे जननायक मानते हैं तो आश्चर्य कैसा।

 कम्युनिस्टों ने लोकतांत्रिक आवरण में ही व्यवस्था तंत्र को आघात पहुंचाने के साथ सामाजिक ताने-बाने को भी तोड़ने का कुचक्र रचा है।

 वे भारत को एक राष्ट्र की जगह कई स्वतंत्र संप्रभु राष्ट्रों का समूह मानते हैं।

 खंडित भारत को पुन: खंडित करना उनका एजेंडा है।

 इसलिए आश्चर्य नहीं कि नक्सलवादी हों या पूवरेत्तर के अलगाववादी, कम्युनिस्ट उनके संरक्षण में खड़े नजर आते हैं।

, तीस के दशक में हिंसा की घटनाओं के साथ कम्युनिस्ट देशभर में आंदोलन खड़ा करने में क्षणिक रूप से सफल हुए थे।

 किंतु कांग्रेस प्रमुख राजनीतिक पार्टी बनी रही और गांधीजी इसके मार्गदर्शक थे।

 मजदूर संघों में भी राष्ट्रवादी ताकतों का वर्चस्व रहा।

 चालीस के दशक में उन्हें सुनहरा अवसर मिला, लेकिन वे ब्रितानियों के संग हो लिए।

 बड़े पैमाने पर राष्ट्रवादी नेता जेल में कैद थे।

 इससे कम्युनिस्टों को भारतीय राजनीति खासकर मजदूर संघों में सेंधमारी करने का उपयुक्त अवसर मिला।

 कम्युनिस्टों ने तब ब्रिटिश हुकूमत को लिखित रूप से अपना सहयोग देना स्वीकार किया था।

 भारत छोड़ो आंदोलन के दौरान उन्हें मास्को से दिशा-निर्देश दिए गए और उन्होंने इसे सिर झुकाकर स्वीकार तो किया ही, आंदोलन की शक्ति मंद करने में कोई कसर बाकी नहीं रखी।

 यह तथ्य सर्वविदित है और कई कम्युनिस्टों ने इस गलती को स्वीकार भी किया है।

 अपनी आत्मकथा-‘ए ट्रेवलर एंड दि रोड-द जर्नी ऑफ एन इंडियन कम्युनिस्ट’ में कामरेड मोहित सेन ने यह स्वीकार किया है कि ‘इस बात में कोई दो राय नहीं कि सीपीआइ ने साम्यवाद के कारण भारतीय स्वतंत्रता के लिए चल रही राष्ट्र की मुख्यधारा के विपरीत जाकर सोवियत संघ को अधिक प्राथमिकता दी।

 चीन और यूगोस्लाव के अपवाद को छोड़कर सीपीआइ ने यह स्वाभाविक स्वामिभक्ति अधिकांश साम्यवादी दलों के साथ बांटी, जिसमें देश को दूसरे दर्जे पर रखा गया।

’ कम्युनिस्टों ने जिन्ना की पाकिस्तान की मांग का समर्थन कर देश के बंटवारे के लिए बौद्धिक जमीन तैयार की।

 ‘इन ऑल दीज इयर्स’ नामक अपने जीवन परिचय में कम्युनिस्ट राज थापर ने लिखा है, आज तक मैं यह समझ नहीं पा रही हूं कि अलग पाकिस्तान के विचार का कम्युनिस्टों ने समर्थन क्यों किया, इसके पीछे उनका निहित स्वार्थ क्या था।

 वामपंथियों के विकृत सामाजिक दर्शन के कारण जहां हिंदू समाज को जातियों में विभाजित करने का कुप्रयास किया गया, वहीं मजहब के नाम पर मुसलमानों के कट्टरपंथी वर्ग को पोषित किया गया, जिसकी तार्किक परिणति भारत के रक्तरंजित विभाजन व अलग पाकिस्तान में हुई।

, इसमें कोई आश्चर्य नहीं कि बीसवीं सदी के भारतीय इतिहास के महत्वपूर्ण क्षणों में कम्युनिस्टों ने भारी गलतियां कीं।

 15 अगस्त, 1947 को आजादी मिल जाने के बावजूद भारत के स्वतंत्र अस्तित्व को नकारा, भारत-चीन युद्ध के दौरान भारतीय राज्यों के विरुद्ध सशस्त्र विद्रोह छेड़ा, 1975 में आपातकाल और प्रेस पर प्रतिबंध को अपना समर्थन दिया।

 कम्युनिस्ट गरीब और वंचितों का हितैषी होने का दावा करते हैं।

 अपने चिंतन से उन्होंने पश्चिम बंगाल और केरल का जो हाल किया है, वह जगजाहिर है।

 आज कामरेड कन्हैया के तेवरों को देख मार्क्‍सवादी उसे पश्चिम बंगाल में चुनाव प्रचारक बनाना चाहते हैं।

 किंतु कटु सत्य तो यह है कि कम्युनिस्टों को गरीब से नहीं, गरीबी से लगाव है, ताकि वे अपने वैचारिक छलावों से उन्हें मोहित कर अपनी दुकानदारी चलाते रहें।

 कार्ल मार्क्‍स के शिष्य लेनिन को उनके ही देश में गहरे दफन कर दिया गया है, लेकिन हमारे कामरेड अभी भी उस सड़-गल गई विचारधारा पर प्रयोग कर देश को खुशहाली व उन्नति के मार्ग पर ले जाने का दावा करते हैं।

 एक शैक्षणिक संस्थान होने के बावजूद जेएनयू का उस विषाक्त दर्शन का प्रयोगशाला बनना हास्यास्पद नहीं तो और क्या है।

,  , सौजन्य : दैनिक जागरण ,8.03.2016,बलबीर पुंज।

