दुश्मनी नहीं है वैचारिक विरोध (दैनिक ट्रिब्यून)।

अमेरिका के नव-निर्वाचित राष्ट्रपति डोनाल्ड ट्रंप अमेरिकी मीडिया से बहुत नाराज़ हैं।

 यह नाराज़गी उन्होंने चुनाव-प्रचार के दौरान भी व्यक्त की थी और चुनाव जीतने के बाद भी उनका गुस्सा कम नहीं हुआ।

 अब तो उन्होंने अमेरिकी पत्रकारों को ‘पृथ्वी पर सबसे बेईमान लोग’ कहा है।

 अमेरिकी राष्ट्रपति के इस गुस्से का नवीनतम कारण शपथ-ग्रहण के लिए उमड़ी भीड़ को मीडिया द्वारा ‘कम आंकना’ था।

 वैसे, राष्ट्रपति बनने के बाद अपनी पहली प्रेस-कानफ्रेंस में ही उन्होंने एक पत्रकार के सवालों का जवाब देने से इनकार करते हुए कहा था, ‘वह झूठा है।

’ अब उनके प्रेस सलाहकार ने स्पष्ट कर दिया है कि ‘हम प्रेस को जवाबदेह बनाकर रहेंगे।

’।

मीडिया के प्रति अमेरिकी राष्ट्रपति के इस रवैये से उन सबको निराशा हुई है जो यह मान रहे थे कि निर्वाचित होने के बाद ट्रंप कटुता भुलाकर सबको साथ लेकर चलने की बात कहेंगे।

 एक विनम्रता की अपेक्षा भी होती है राष्ट्रपति चुने जाने वाले व्यक्ति से।

 लेकिन राष्ट्रपति ट्रंप जैसे व्यक्तियों की मानसिकता को समझने का दावा करने वालों का कहना है कि ‘इस तरह के व्यक्तित्वों’ से विनम्रता अथवा सामूहिकता की भावना की आशा करना ही ग़लत होता है।

 आखिर क्या मतलब है ‘इस तरह के व्यक्तित्व’ का।

अंग्रेज़ी का एक शब्द है ‘पापुलिस्ट।

’ इसका मतलब होता है ऐसा नेता जो यह दावा करता है कि वह सामान्य लोगों के हितों की रक्षा करने वाला है।

 ऐसे व्यक्ति को बड़बोला दक्षिणपंथी नेता भी कहा जा सकता है।

 अमेरिका में ट्रंप के विरोधी उन्हें ऐसा ही व्यक्ति बता रहे हैं।

 बहुत बड़ी संख्या है इन विरोधियों की वहां।

 बहुत विशाल प्रदर्शन किया था इन लोगों ने राष्ट्रपति ट्रंप के विरोध में।

 और ट्रंप का कहना है, ‘ये लोग वोट देने क्यों नहीं गये।

’।

स्पष्ट है, राष्ट्रपति ट्रंप यह कहना चाह रहे हैं कि जनता ने उन्हें राष्ट्रपति चुना है, उन्हें बहुमत का समर्थन प्राप्त है।

 और ट्रंप ग़लत नहीं कह रहे।

 वे निर्वाचित राष्ट्रपति हैं, अब उन्हें अपनी नीतियों को लागू करने का अवसर मिलना चाहिए।

 प्रजातंत्र का यही मतलब होता है।

 लेकिन प्रजातंत्र का मतलब यह भी होता है कि निर्वाचित व्यक्ति विनम्रता के साथ ऊंचे आसन को स्वीकारे और सबको साथ लेकर देश को, समाज को आगे ले जाने की कोशिश करे।

 यह तो आने वाला कल ही बतायेगा कि अमेरिकी राष्ट्रपति इस दिशा में कैसे काम करते हैं लेकिन अब तक का उनका व्यवहार उस ‘पापुलिज़्म’ की याद ज़रूर दिला रहा है, जिसमें व्यक्ति लोकप्रियता की अपनी परिभाषा गढ़ लेता है और जनता से मिले समर्थन के नाम पर स्वयं को एकमात्र योग्य व्यक्ति मानने लगता है।

 वह मान लेता है कि उससे ग़लती हो ही नहीं सकती।

 वह बड़े-बड़े लुभावने नारे देता है और मान लेता है कि जनता उसके नारों में विश्वास कर रही है।

इस तरह के व्यक्तित्व को यह भी भ्रम होता है कि वह तो जनता का प्रतिनिधित्व करता ही है, जो उसके विरोधी हैं वे जनता का हिस्सा नहीं हैं यानी जो उसके समर्थक हैं वही सच्ची जनता है।

 वह यह भी मानता है कि जो उसके साथ नहीं हैं, वे उसके दुश्मन हैं।

 अर्थात जनतंत्र की उसकी परिभाषा में विरोध के लिए कोई स्थान नहीं है।

 वह सबके विकास की बात तो करेगा, पर ‘सब’ की उसकी परिभाषा में शामिल वही होंगे जो उसके अपने हैं यानी उसके समर्थक हैं।

नये अमेरिकी राष्ट्रपति मीडिया को जिस दृष्टि से देख रहे हैं, वह दृष्टि भी वही है जो वैचारिक विरोध को दुश्मनी मानती है।

 और जिसके अनुसार उनसे भिन्न मत रखने का मतलब विपक्ष नहीं, शत्रुता होता है।

 कहा होगा कभी रूसो ने कि वह अपने से भिन्न राय रखने वालों के अभिव्यक्ति के अधिकार की रक्षा के लिए लड़ेगा, पर जनतांत्रिक तरीके से निर्वाचित ये ‘दक्षिणपंथी लोकवादी’ भिन्न राय रखने वालों को स्वीकार नहीं कर पाते।

 उन्हें हमेशा यह लगता है कि ये भिन्न राय रखने वाले उन्हें उत्पीड़ित करना चाहते हैं।

एक और विशेषता होती है ऐसे ‘लोकवादी नेतृत्व’ की।

 वे स्वयं को तानाशाह तो नहीं कहते, पर व्यवहार उसी की तरह करते हैं।

 अपने दल के वे अकेले नेता होते हैं।

 हमारे यहां भी एक बार कांग्रेस के एक नेता ने कहा था-हमारी पार्टी में एक से लेकर सौ नबंर तक की नेता एक ही हैं।

 तब पत्रकारों द्वारा यह पूछा गया था कि कांग्रेस का 101वां नेता कौन है।

 कुछ वैसी ही स्थिति अब भाजपा की हो रही है।

 जनतांत्रिक मूल्यों और परंपराओं की दृष्टि से यह अस्वीकार्य और खतरनाक स्थिति मानी जानी चाहिए।

कोई भी नेता भले ही कितना लोकप्रिय क्यों न हो और जन सामान्य के निकट होने का कैसा भी दावा क्यों न करता रहे, वह दल का एक नेता है, एकमात्र नेता नहीं।

 एकमात्र नेतृत्व वाली यह स्थिति अजनतांत्रिक भी है और स्वयं राजनीतिक दल के लिए भी घातक है।

 पर इस तरह के स्वयंभू लोकवादी नेता स्वयं को आम जनता के निकट बताने का कोई मौका चूकते नहीं।

 बार-बार यह याद दिलाना ज़रूरी समझते हैं कि वे भी कभी गरीबी में पले थे।

 इस तरह गरीबी में पलना जैसे गरीबों का हितचिंतक होने की गारंटी होता हो।

इस तरह का नेतृत्व वस्तुतः एक डर में जीता है।

 कल कोई उसे चुनौती देने वाला पैदा न हो जाये, इस आशंका से वह सबसे पहला काम करता है, महत्वपूर्ण जगहों पर अपने आदमियों को बिठाना।

 इस काम में इस शर्त का पालन नहीं हो पाता कि ऐसा व्यक्ति योग्य भी होना चाहिए।

 अमेरिका में तो राष्ट्रपति को अधिकार होता है कि वह सभी महत्वपूर्ण पदों पर अपने व्यक्तियों को बिठाये।

 हमारे यहां वैसी स्थिति नहीं है।

 फिर भी देखा यह जाता है कि लोकप्रियता के नाम पर जीता नेता अपनों को अपने आसपास बिठाकर स्वयं को सुरक्षित मान लेता है।

 वैसे, अपनी सुरक्षा के लिए वह लोकलुभावन तरीके भी अपनाता है, बड़े-बड़े आश्वासन देता है, छोटी-छोटी रियायतें देता है, सपने दिखाता है, जुमले उछालता है….।

यह सब अमेरिका में शुरू हो गया है।

 बाकी जनतांत्रिक देशों में भी इसी तरह की प्रक्रिया चलती है।

 लेकिन ज़रूरी यह भी है कि निर्वाचित नेतृत्व की कथनी और करनी में एकरूपता दिखे।

 सबको साथ लेकर आगे बढ़ने की बात को जुमले की तरह न उछाला जाये, एक प्रतिबद्धता की तरह अपनाया जाये।

 जनतंत्र का तकाज़ा यह भी है कि भिन्न राय रखने वालों को, दर्पण दिखाने वाले मीडिया को अपना विरोधी नहीं, सहयोगी समझा जाये।

मीडिया को जवाबदेह, बनाने की बात ग़लत नहीं है, पर जवाबदेही के नाम पर मीडिया को दबाने या अपने अनुकूल बनाने का प्रयास जनतांत्रिक प्रक्रिया को अवरुद्ध करना ही होगा।

 राष्ट्रपति ट्रंप और दुनिया के बाकी जनतांत्रिक देशों के मुखियाओं को मीडिया की स्वतंत्रता और उसकी निर्भयता में विश्वास करना होगा, तभी जनतंत्र पनप सकता है।

 नेतृत्व की लोकप्रियता और उसके कथित लोकवादी होने के अंतर को समझकर ही नेतृत्व की उत्कृष्टता को परखा जा सकता है।

सौजन्य- दैनिक ट्रिब्यून।

