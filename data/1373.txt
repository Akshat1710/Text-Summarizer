बैंकाक में पिघली बर्फ (अमर उजाला )।

(यह सही है कि पाकिस्तान के रवैये में रत्ती भर फर्क नहीं आया है।

 इसके बावजूद दोनों देशों के बीच मसलों का हल अंततः बातचीत से ही होना है।

)।

भारत और पाकिस्तान के राष्ट्रीय सुरक्षा सलाहकारों के बीच बैंकाक में हुई बातचीत, जिसमें दोनों देशों के विदेश सचिव भी मौजूद थे, अप्रत्याशित तो थी ही, इसमें भारत के अपने स्थापित रुख से पीछे हटने का भी संदेश गया है।

 उफा में दोनों देशों ने सिर्फ आतंकवाद पर बातचीत की सहमति जताई थी, जिसे भारत की कूटनीतिक जीत बताया गया था, और इसी कारण बाद में पाकिस्तान ने प्रस्तावित वार्ता से पीछे हटने का फैसला लिया था।

 लेकिन बैंकाक में रविवार को हुई वार्ता में आतंकवाद और जम्मू-कश्मीर से लेकर नियंत्रण रेखा पर शांति समेत कई मुद्दों पर बातचीत हुई है।

 यह सही है कि इस दौरान पाकिस्तान के रवैये में रत्ती भर फर्क नहीं आया है।

 इस कारण इस वार्ता पर कांग्रेस और शिवसेना तो छोड़िए, सरकार को अपनी ही पार्टी के लोगों के विरोध का सामना करना पड़ रहा है।

 इसके बावजूद बैंकाक में हुई बातचीत के महत्व को खारिज नहीं किया जा सकता।

 इससे पहले विपक्ष की भूमिका में भाजपा को हमेशा पाकिस्तान के साथ नजदीकी बढ़ाने का विरोध करते ही देखा गया है।

, शुक्र है कि सत्ता की जिम्मेदारी ने उसे पाकिस्तान के साथ बातचीत के महत्व का एहसास कराया है।

 दरअसल कूटनीति में जिद हमेशा काम नहीं आती; यह अलग बात है कि हमारी जिद पाकिस्तान के अविश्वसनीय चरित्र के खिलाफ है।

 इससे कौन इन्कार करेगा कि पाकिस्तान की कथनी-करनी में हमेशा फर्क होता है।

 इस समय भी सीमा पार से घुसपैठ की कोशिश हुई है, जिसमें हमारे कुछ जवान घायल हुए हैं।

 इसके बावजूद दोनों देशों के बीच मसलों का हल अंततः बातचीत से ही होना है।

 बातचीत होगी, तभी तो पाकिस्तान को उसकी हकीकत और अपनी चिंताओं से अवगत कराना संभव होगा।

 अगले वर्ष पाकिस्तान में दक्षेस शिखर सम्मेलन है, जिसमें प्रधानमंत्री नरेंद्र मोदी भाग लेंगे।

 अचानक वार्ता की शुरुआत करने की यह भी एक वजह हो सकती है।

 आज अफगानिस्तान पर केंद्रित एक बैठक में भागीदारी करने सुषमा स्वराज के भी पाकिस्तान जाने का कार्यक्रम है।

 ऐसे में, आतंकवाद को छोड़कर किसी दूसरे मुद्दे पर बात न करने की जिद पर अड़े रहने का औचित्य नहीं था।

 अब जरूरत इसकी है कि सार्थक बातचीत के जरिये दोनों देश समस्याओं के समाधान तक पहुंचें।

सौजन्य :- अमर उजाला,8.12.2015,  ।

