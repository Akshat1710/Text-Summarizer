संरक्षण का सहारा (बिजनेस स्टैंडर्ड)।

प्रौद्योगिकी से जुड़ी नए दौर की देश की दो प्रमुख कंपनियों फ्लिपकार्ट और ओला ने बीते सप्ताह सरकार को खूब मशविरे दिए।

 एक प्रौद्योगिकी समारोह में फ्लिपकार्ट के सचिन बंसल और ओला के भाविश अग्रवाल ने कहा कि सरकार को अब वह बात कह देनी चाहिए जो चीन ने 15 साल पहले कही थी।

 वह यह कि हमें आपकी पूंजी चाहिए लेकिन हमें आपकी कंपनियां नहीं चाहिए।

 दोनों ने सरकार से यह भी कहा कि वह अपने फैसलों में देश का अधिक से अधिक ध्यान रखे।

 उन्होंने यह भी कहा कि एक विदेशी कंपनी प्रधानमंत्री से उनकी तुलना में जल्दी मुलाकात कर सकती है।

 यह भाषा बॉबे क्लब की 23 साल पहले की जुबान से बहुत हद तक मेल खाती है।

 दोनों कारोबारियों की मुख्य शिकायत यह थी कि विदेशी कारोबारियों ने भारी भरकम पूंजी की बदौलत भारतीय कंपनियों के लिए कारोबार मुश्किल बना दिया है।

 यह बात जोर पकड़ रही है क्योंकि मोबिक्विक के सीईओ विपिनप्रीत सिंह ने भी अलीबाबा पर आरोप लगाया कि वह पेटीएम की बाजार हिस्सेदारी बढ़ाने के लिए इफरात पूंजी झोंक रही है।

यह विडंबना ही है कि भारतीय इंटरनेट उद्यमिता का चेहरा माने जाने वाले ये कारोबारी सरकार का संरक्षण चाह रहे हैं।

 जब मुंबई के टैक्सी चालक अपनी रोजीरोटी का हवाला देकर ओला और उबर के खिलाफ हड़ताल पर गए और जब कन्फेडरेशन ऑफ ऑल इंडिया ट्रेडर्स ने प्रतिस्पर्धा आयोग के समक्ष अत्यंत ललचाऊ कीमतों को लेकर अपनी शिकायत दर्ज कराई थी, तब ऑनलाइन कंपनियों ने दलील दी थी कि सरकार को सब कुछ बाजार पर छोड़ देना चाहिए।

 उन्होनें तब कहा था कि उनका कारोबारी मॉडल नवाचारी है और सरकार को तब तक इसमें हस्तक्षेप नहीं करना चाहिए जब तक वे कानूनी मानकों का पालन कर रही हैं।

 एमेजॉन, उबर और अन्य कंपनियां भी अब अपने खिलाफ हो रही बातों के बरअक्स इन्हीं दलीलों का सहारा ले सकती हैं।

 आखिरकार पारंपरिक किराना कारोबारियों ने भी ई-रिटेलरों की भारी भरकम छूट के खिलाफ खूब आवाज उठाई थी।

 इन रिटेलरों के पास भी विदेशी पूंजी ही है।

, मुख्य दलील यह है कि वैश्विक प्रतिद्वंद्वी कंपनियां बाजार में अस्वस्थ बाजार व्यवहार में शामिल हैं जिसे पूंजी की बौछार (कैपिटल डंपिंग) कहा जाता है।

 ये कंपनियां विदेशों के मुनाफे वाले कारोबार की पूंजी भारत में लगा रही हैं।

 इस प्रकार स्थानीय प्रतिद्वंद्वियों को बाजार से बाहर करने का प्रयास किया जाता है।

 लेकिन इस आरोप में दम नहीं है।

 अगर उबर और एमेजॉन भारत में जमने के लिए अपनी जेब जला रही हैं तो फ्लिपकार्ट और ओला भी भारी भरकम छूट पर ही निर्भर हैं।

 रोचक बात यह है कि बंसल और अग्रवाल की टिप्पणियां ऐसे वक्त आई हैं जब जोखिम वाली पूंजी के निवेशक पोर्टफोलियो कंपनियों पर लगातार दबाव बना रहे हैं कि वे मुनाफे पर ध्यान केंद्रित करें।

 वर्ष 2016 में फ्लिपकार्ट का मूल्यांकन घटकर एक तिहाई रह गया।

 अंतिम फंडिंग के वक्त इसका मूल्यांकन 15 अरब डॉलर था।

 जब बात पूंजी जुटाने की आती है तो फ्लिपकार्ट या ओला या ऐसी अन्य कंपनियां किसी राष्ट्रवादी सिद्घांत का पालन नहीं करतीं।

 फ्लिपकार्ट सिंगापुर में पंजीकृत है और उसके कई निवेशक विदेशी वेंचर कैपिटलिस्ट हैं।

 ओला पर भी यही बात लागू होती है।

, बंसल और अग्रवाल नई अर्थव्यवस्था से ताल्लुक रखते हैं जहां तकनीक की बदौलत स्थापित कंपनियों को रातोरात पीछे छोड़ा जा रहा है।

 यहां पूंजी नए विचारों पर दांव लगाती है और खराब विचार अपने आप नष्टï हो जाते हैं।

 इस अर्थव्यवस्था में किसी भी तरह के संरक्षण के लिए कोई जगह नहीं है।

 आखिरकार भारत सन 1970 के दशक में वापस नहीं जा सकता जब उच्च शुल्कों के संरक्षण में स्थानीय कंपनियां घटिया उत्पाद पेश करती थीं।

, सौजन्य – बिजनेस स्टैंडर्ड।

