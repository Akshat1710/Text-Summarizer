नोटबंदी पर आक्रामक विपक्ष व भावुक पीएम (दैनिक भास्कर)।

नोटबंदी पर प्रधानमंत्री नरेंद्र मोदी के संसद में न आने से बढ़ती विपक्ष की आक्रामकता सरकार को भारी पड़ रही है।

 सरकार चाहे जितना प्रचार करे कि विपक्ष अफवाह फैला रहा है, लेकिन यह सच्चाई अब दिन के उजाले की तरह से साफ है कि नियति के तमाम कष्ट सहने वाला यह देश भले मोदी और देशभक्ति के नाम पर कुछ तकलीफ सह ले, लेकिन धीरे-धीरे उसे यह अहसास होता जा रहा है कि यह कष्ट एक शासक की सनक से पैदा हुआ है।

जनता के भीतर से यह आवाज भी उठ रही है कि जिसे उसने भारत जैसे विशाल देश का चक्रवर्ती सम्राट बनाया और जिसकी 125 करोड़ आबादी का वे बार-बार बड़ी ताकत के रूप में उल्लेख करते हैं, उसे मोदी ने भिखारी बना दिया।

 वह जनता अपने ही पैसे के लिए बैंक, एटीएम के आगे लाइन लगाए खड़ी है।

 वहां से उसे बार-बार वापस लौटना पड़ रहा है और कभी लाठीचार्ज का शिकार होना पड़ता है तो कभी चक्कर आने पर जान भी चली जाती है।

प्रधानमंत्री ने इस फैसले को इतने गुप्त तरीके से लिया और लागू किया कि इसके लिए न तो विपक्ष को विश्वास में लेने का समय था और न ही सत्ता पक्ष को।

 इसलिए जहां विपक्ष मोदी के टीवी पर दिए गए संबोधन को सुनने को तैयार नहीं है वहीं अपने संसदीय दल की बैठक में मोदी को भावुक होना पड़ रहा है।

 अगर मोदी अपने सांसदों से यह कह रहे हैं कि वे जनता के बीच जाएं और उन्हें समझाएं कि यह फैसला उनके हित में है तो जाहिर है कि जनता अब मोदी के इस फैसले को पूरी तरह से सही मानकर नहीं चल रही है।

 यही वजह है कि मोदी इस मामले पर जनता की राय जानने के लिए अपने एप पर भी सुझाव आमंत्रित कर रहे हैं।

दरअसल, सरकार जनता को यह नहीं समझा पाई है कि उसकी गाढ़ी कमाई और महिलाओं के छुपाकर रखे गए धन को सरकार ने जिस तरह से हलक में हाथ डालकर निकाल लिया है वह जनता के ही उपयोग में आएगा।

 इस बीच विपक्ष जिसका काम ही सरकार के फैसलों पर सवाल उठाना और संदेह व्यक्त करना होता है यह बात फैलाने में कामयाब हो रहा है कि मोदी का यह फैसला डूबते बैंकों और बट्‌टा खाते में उलझे पूंजीपतियों के हित में लिया गया है।

 अब यह चुनौती सरकार और उसमें तकरीबन अकेले निर्णय लेने वाले प्रधानमंत्री नरेंद्र मोदी के समक्ष है कि वे जनता का धन आम आदमी के उपयोग में लाएं और अचानक कमजोर हुई जनता को ताकत दें।

, सौजन्य – दैनिक भास्कर, 23-11-2016.।

