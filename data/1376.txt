सीबीआइ की सक्रियता (दैनिक जागरण)।

तृणमूल कांग्रेस के सांसद व लोकसभा में पार्टी के नेता सुदीप बंद्योपाध्याय को सीबीआइ की ओर से तीन बार फोन किए जाने पर मुख्यमंत्री ममता बनर्जी ने कड़ी आपत्ति जताई है।

 मुख्यमंत्री ने इसे प्रतिङ्क्षहसा की राजनीति करार दिया है।

 इस प्रकरण पर ममता के आपत्ति जताने के बाद तृणमूल के महासचिव व शिक्षा मंत्री पार्थ चटर्जी ने बुधवार को नोटबंदी के खिलाफ देश व्यापी आंदोलन जारी रखने की घोषणा की है।

 चटर्जी ने भी तर्क दिया है कि जो नेता नोटबंदी का विरोध कर रहे हैं उसके पीछे केंद्रीय एजेंसियों को लगा दिया जा रहा है।

 नोटबंदी के विरुद्ध तृणमूल कांग्रेस राष्ट्रव्यापी आंदोलन करेगी।

ममता ने भी बुधवार को एक बार फिर प्रधानमंत्री नरेंद्र मोदी को चुनौती दी।

 मुख्यमंत्री ने यहां तक कहा कि मोदी में क्षमता है तो उन्हें (ममता) गिरफ्तार कर दिखाएं।

 यानी इस मुद्दे पर ममता प्रधानमंत्री के साथ आ-पार की लड़ाई लडऩे पर आमादा हैं।

 जहां तक सवाल है सुदीप बंद्योपाध्याय को सीबीआइ की ओर से नोटिस देने की तो इस मुद्दे से उसका कोई संबंध है ऐसा नहीं लगता।

 सीबीआइ और प्रवर्तन निदेशालय (ईडी) पहले से ही राज्य में सारधा चिटफंड घोटाले समेत अन्य चिटफंड कंपनियों की आर्थिक अनियमितता की जांच कर रही है।

 सारधा घोटाले में तृणमूल कांग्रेस के कई नेता गिरफ्तार हुए थे।

 सीबीआइ ने सारधा घोटाले में डेढ़-दो वर्ष पहले जब तृणमूल कांग्रेस के महासचिव मुकुल राय से पूछताछ की थी तो पार्टी में भूचाल आ गया था।

 इसके बाद मुकुल के साथ ममता की दूरियां बढ़ती चली गई।

 ममता ने मुकुल राय से पार्टी के सभी महत्वपूर्ण पद छीन लिए।

 मुकुल के पार्टी छोडऩे की नौबत तक आ गई थी।

 उन्होंने भाजपा और कांग्रेस समेत कई पार्टियों में अपने राजनीतिक भविष्य की संभावनाएं भी तलाशनी शुरू कर दी थी।

 यह बात दूसरी है कि अंत में ममता ने मुकुल से सुलह कर ली और पार्टी में फिर उन्हें पहले की तरह जगह मिल गई।

 कहने का तात्पर्य यह है कि मुकुल से सीबीआइ के पूछताछ करने पर ममता परेशान हुईं थीं और तृणमूल कांग्रेस में कुछ देर के लिए भूचाल पैदा हुआ था।

 ममता इसे कैसे भूल सकती हैं कि सुदीप बंद्योपाध्याय से सीबीआइ के पूछताछ करने से पार्टी के अंदर राजनीतिक संकट पैदा नहीं होगा।

 यही वजह है कि वह इसका जोरदार विरोध कर रही हैं।

 नोटबंदी पर ममता ने मोदी सरकार के विरुद्ध पहले से ही मोर्चा खोल रखा है।

 नोटबंदी के विरुद्ध तृणमूल कांग्रेस का विरोध जारी रहेगा इसमें कोई संदेह नहीं है।

 ऐसे में सीबीआइ चिटफंड घोटाले की जांच को लेकर सक्रिय हुई है और उसने सुदीप बंद्योपाध्याय को नोटिस दी है तो ममता को केंद्र पर प्रतिङ्क्षहसा की राजनीति करने के आरोप लगाने का अच्छा मौका हाथ लग गया है और वह इस मुद्दे को उछालने से पीछे नहीं रहेगी।

,  स्थानीय संपादकीय : पश्चिम बंगाल ।

सौजन्य – दैनिक जागरण।

