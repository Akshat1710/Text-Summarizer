अधिकारों की हो व्याख्या (पत्रिका)।

उम्मीद नहीं थी कि नजीब जंग इस तरह दिल्ली के उपराज्यपाल का पद छोड़ देंगे।

 कार्यकाल के डेढ़ साल पहले इस्तीफा देने के पीछे कारण चाहें जो भी रहे हों लेकिन अरविंद केजरीवाल सरकार से उनका टकराव एक बड़ी वजह हो सकती है।

 जंग के बाद ये टकराव समाप्त हो जााएगा, कहना मुश्किल है।

 बीते कुछ दशकों में राज्यपाल और उपराज्यपाल पद की संस्था लगातार आरोपों के घेरे में रही है।

आजादी के बाद के दो-तीन दशकों में भी राज्यपाल और राज्य सरकारों के बीच टकराव के उदाहरण मौजूद होंगे।

 आज के दौर में राज्यपाल केंद्र की कठपुतली की तरह काम करने लगे हैं, इसमें संदेह नहीं रह जाता।

 खासकर उन राज्यों में जहां केंद्र में राज कर रहे राजनीतिक दल की विरोधी सरकारें हैं।

 दिल्ली को उस टकराव का सटीक उदाहरण माना जा सकता है।

 दिल्ली में ‘आप की सरकार आने के बाद से मुख्यमंत्री और उपराज्यपाल के बीच सम्बंधों में आई खटास ने टकराव के सभी पिछले उदाहरण पीछे छोड़ दिए हैं खमियाजा दिल्ली की डेढ़ करोड़ जनता उठा रही है।

दिल्ली देश का पहला ऐसा राज्य होगा जहां उपराज्यपाल और सरकार के बीच किसी भी मुद्दे पर शायद ही सहमति बन पाई।

 अधिकारियों की नियुक्तियों और तबादलों के बीच दोनों के बीच जिस तरह ‘तू-तू, मैं-मैं का खेल लोकतंत्र के लिए शर्मनाक पहलू है।

टकराव को जब तक नहीं रोका जा सकता तब तक कि राज्यपाल और उपराज्यपाल के अधिकारों की स्पष्ट व्याख्या न हो जाए।

 आजादी के 70 साल बाद भी राज्यपाल और उपराज्यपालों के अधिकारों का स्पष्ट नहीं होना सभी राजनीतिक दलों की विफलता ही माना जाएगा।

 अब भी वक्त है जब इन विषयों का सर्वमान्य हल के प्रयास किए जा सकते हैं।

 जो दल आज शासन में है वह कल विपक्ष में और विपक्षी दल सत्ता में आ सकता है।

 ऐसे में टकराव को समाप्त नहीं तो इसके पैदा होने के अवसरों को तो कम किया ही जा सकता है।

 यही लोकतंत्र के हित में है।

, सौजन्य – पत्रिका।

