भारत को जारी रखनी होगी पाक की राजनयिक घेराबंदी (दैनिक भास्कर)।

भारत ने संयुक्त राष्ट्र में अफगानिस्तान के बहाने पाकिस्तान को घेरने का राजनयिक प्रयास फिर तेज किया है।

 यह प्रयास पठानकोट हमले में दायर उस चार्जशीट के संदर्भ में भी देखा जा सकता है, जिसमें जैश-ए-मोहम्मद को साफ तौर पर शामिल बताया गया है।

 सुरक्षा परिषद में चर्चा के दौरान भारत के स्थायी प्रतिनिधि सैयद अकबरुद्‌दीन ने आतंकी गुटों का स्पष्ट रूप से जिक्र करते हुए उनसे अफगान जनता को होने वाली तकलीफों का जिक्र पाकिस्तान के संदर्भ में किया है।

 उनकी चिंता हक्कानी नेटवर्क, लश्कर-ए-तैयबा और जैश-ए- मोहम्मद से ज्यादा उस देश के बारे में थी जो उन्हें पनाह दे रहा है।

वास्तव में भारत अब एक अंतरराष्ट्रीय ताकत के रूप में वैश्विक मंच पर आतंकवाद के विरुद्ध राजनयिक अभियान तेज कर रहा है, क्योंकि सिर्फ अपनी परेशानियों को उजागर करने और उस पर मदद व सहानुभूति मांगने से काम नहीं चलने वाला है।

 उसे दूसरे देशों के जीवन और सभ्यता के अस्तित्व से जोड़ना ही होगा।

 अफगानिस्तान का मसला इसलिए महत्त्वपू्र्ण है, क्योंकि वहां भारत ने पुनर्निर्माण के लिए काफी संसाधनों का निवेश किया है और एक रणनीतिक दोस्त के तौर पर अफगानिस्तान से रिश्ता कायम कर रहा है।

अफगानिस्तान के मसले को उठाकर भारत चीन और सोवियत संघ के पाकिस्तान प्रेम के औचित्य पर भी सवाल खड़ा कर रहा है।

 हालांकि, आतंकवाद के प्रति ज्यादातर देशों का रवैया समय और स्थान सापेक्ष होता है।

 अगर आतंकवाद उनके दुश्मन को निशाना बना रहा है और घायल कर रहा है तो वह मुक्ति संघर्ष है और अगर वह उनके मित्र को नुकसान पहुंचा रहा है तो कट्‌टता और क्रूरता है।

 दुनिया के राजनय में आतंकवाद की यही व्यावहारिक परिभाषा चलन में है और यही वजह है कि पाकिस्तान के करीब आ रहा रूस भी आतंकवाद का शिकार हो रहा है और चीन भी उइगुरों की समस्या से सशंकित है।

रूस के राजनयिक की तुर्की में हत्या और उस दौरान सीरिया के अलेप्पो की याद आतंकवाद के वैश्विक रूप के प्रमाण हैं।

 आतंकवाद को समय और देश सापेक्ष न माना जाए यही भारत के हित में है।

 अगर दुनिया में ऐसी स्थिति बनी तो मसूद अजहर को अतंरराष्ट्रीय आतंकी घोषित करवाने से लेकर उसे संरक्षण देने वाले देशों पर दबाव डालने, उन्हें घेरने और उनका चरित्र बदलने में सुविधा होगी।

, सौजन्य – दैनिक भास्कर।

