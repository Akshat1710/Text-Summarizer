आर्थिक रणनीति जरूरी (राष्ट्रीय सहारा)।

पिछले दिनों नई दिल्ली स्थित चीनी दूतावास की ओर से बयान जारी करके भारत को चेताया है कि इन दिनों भारत में बढ़ते जा रहे चीनी उत्पादों के बहिष्कार अभियान से चीन के निर्यात कारोबार पर तो असर कम होगा, लेकिन भारत के व्यापारियों और ग्राहकों को नुकसान ज्यादा होगा।

 कहा गया है कि चीन ने विश्वभर में साल 2015 में 2276.5 अरब डॉलर का सामान निर्यात किया था, भारत कुल चीनी निर्यात का सिर्फ दो फीसद सामान ही वहां से आयात करता है।

 वस्तुत: सर्जिकल स्ट्राइक के बाद चीन के द्वारा पाकिस्तान का साथ दिए जाने के कारण चीनी माल का बहिष्कार भारत के उपभोक्ताओं द्वारा उठाया गया पहला कदम है।

 जिसका चीन पर असर दिखाई देने लगा है।

 अक्टूबर, 2016 में त्योहार के दिनों में भारतीय बाजारों में चीनी सामान की बिक्री में 30 से 40 फीसद की कमी आई है।

 इससे परेशान होकर चीन के मीडिया के द्वारा भारत के लोगों की मेहनत, कार्य में ईमानदारी, प्रतिस्पर्धा क्षमता और मेक इन इंडिया अभियान का मखौल उड़ाया जा रहा है।

 ऐसे में हमारे देश के प्रति चीन द्वारा अपशब्दों के प्रयोग को न केवल सरकार द्वारा वरन प्रत्येक भारतीय द्वारा एक चुनौती के रूप में स्वीकार करना होगा।

, चीनी सामान के बहिष्कार के बाद अब अगले और महत्त्वपूर्ण कदम के तौर पर हमें अपने उजले पक्षों के साथ आर्थिक क्षमताओं को आगे बढ़ना होगा और चीन का आर्थिक प्रतिस्पर्धी बनना होगा।

निसंदेह देश के अधिकांश लोगों के मन में यह विचार है कि चीन के तेज आर्थिक सुधार, बुनियादी ढांचा, आंतरिक व्यापार, शिक्षित-प्रशिक्षित श्रम शक्ति, जवाबदेह प्रशासन, भ्रष्टाचार की कमी, विकास की राष्ट्रीय भावना आदि आधारों के कारण भारत का चीन से मुकाबला बहुत मुश्किल है।

 लेकिन वस्तुस्थिति यह है कि भारत के ऐसे कई चमकीले आर्थिक पक्ष हैं, जिनके आधार पर भारत चीन को टक्कर दे सकता है।

 स्थिति यह है कि कई मापदण्डों पर भारत अभी भी चीन से आगे है।

 विभिन्न आर्थिक क्षेत्रों में भारत ने विश्व की एक उभरती हुई आर्थिक शक्ति के तौर पर पहचान बनाई है।

 भारत के पास कुशल पेशेवरों की फौज है।

 आईटी, सॉफ्टवेयर, बीपीओ, फार्मास्युटिकल्स, ऑटोमोबाइल, इलेक्ट्रॉनिक, केमिकल्स एवं धातु क्षेत्र में दुनिया की जानी-मानी कंपनियां हैं, आर्थिक व वित्तीय क्षेत्र की शानदार संस्थाएं हैं।

सौजन्य- राष्ट्रीय सहारा,04-11-2016।

