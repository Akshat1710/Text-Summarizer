हार कर सरकार (नवभारत टाइम्स)।

यूपी और उत्तराखंड विधानसभा चुनावों में शानदार बहुमत हासिल करने वाली बीजेपी गोवा और मणिपुर में थोड़ा पीछे रह गई।

 लेकिन पीछे रहना आज की तारीख में एक ऐसी बात हो गई है जिसे कोई आसानी से स्वीकार नहीं करता।

 शायद इसीलिए बीजेपी ने इन दोनों राज्यों में तेजी से ऐसे कदम उठाए, जिससे सीटों के मामले में पीछे रहने के बावजूद सत्ता की दौड़ में वह आगे हो जाए।

 उसकी कोशिशें रंग लाईं और सबसे बड़ी पार्टी होने के बावजूद कांग्रेस सरकार बनाने का मौका नहीं पा सकी।

 यह मौका दोनों राज्यों में राज्यपाल ने बीजेपी को बहुमत के उसके दावों के आधार पर मुहैया करा दिया।

 कांग्रेस ने राज्यपाल के इस फैसले को सुप्रीम कोर्ट में चुनौती दी, लेकिन सुप्रीम कोर्ट ने सरकार गठन की प्रक्रिया में कोई अड़ंगा डालना उचित नहीं समझा।

, गोवा में मनोहर पार्रिकर को सदन का विश्वास हासिल करने के लिए दी गई दो हफ्ते की मोहलत को जरूर सुप्रीम कोर्ट ने घटा कर दो दिन कर दिया।

 अब उन्हें 16 मार्च तक ही सदन में अपना बहुमत साबित करना होगा।

 कांग्रेस इसे अपनी जीत बता रही है, लेकिन उसके दावे को भी फ्लोर टेस्ट से तो गुजरना ही है।

 यह एक तरह से ठीक ही है कि बहुमत का फैसला जल्द से जल्द विधानसभा में कराया जाए।

 मगर राज्यपाल के विवेक का बार-बार हवाला देना हमारे संवैधानिक प्रावधानों की अस्पष्टता का सबूत है।

 अपने अनुभव से हम जानते हैं कि देश में राज्यपालों की विवेकाधीन शक्तियों का इस्तेमाल केंद्र की सत्ता में बैठी पार्टियां अपने संकीर्ण राजनीतिक हितों को साधने में करती रही हैं।

 बीजेपी इस मामले में कहीं भी कांग्रेस से कम नहीं नजर आती।

, ऐसे में यह साफ होना जरूरी है कि एक पार्टी को स्पष्ट बहुमत हासिल न होने की स्थिति में राज्यपाल की प्राथमिकताएं क्या होनी चाहिए।

 चुनाव पूर्व गठबंधन, सबसे बड़ी पार्टी और चुनावोत्तर गठबंधन, इन तीनों में पहला मौका पाने का हकदार किसे माना जाए इनका क्रम क्या होना चाहिए संवैधानिक प्रावधान इस बारे में स्पष्ट नहीं हैं और इसी का फायदा अक्सर केंद्र की सत्ता में बैठी पार्टी उठाती है।

 इससे राज्यपाल का पद बेवजह विवाद में आता है लिहाजा बेहतर होगा कि यह अस्पष्टता जितनी जल्दी हो सके, दूर कर दी जाए।

, सौजन्य- नवभारत टाइम्स।

