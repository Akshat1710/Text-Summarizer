..जिन्होंने गांधी को मारा (राष्ट्रीय सहारा)।

30 जनवरी ,1948, समय पूर्वान्ह लगभग 11 बजे, स्थान बिरला मंदिर, प्रार्थना सभा चल रही है, गांधी जी को गौर से सुना जा रहा है, पर एक शख्स आगे सरकते हुए आता है, उन्हें नमस्ते करता है, और ‘‘धांय..धांय..धांय..’ की तीन आवाजों के साथ खून से लथपथ गांधी ‘‘हे राम ..’ कह कर शांत हो जाते हैं।

 चारों तरफ कोहराम, रुदन स्यापा, विलाप का डेरा जम जाता है, उन घरों में भी कई दिन चूल्हा नहीं जलता जिन्होंने गांधी जी को कभी देखा सुना तक ना था, हर आंख नम हो जाती है।

 सब हताश हैं, दु:खी हैं, शर्मसार हैं।

 यही है गांधी के मरने के गम की परिणिति।

 आजाद होने के महज पांच महीने और 14 दिन बाद ही बिरला मंदिर में जहां ‘‘आजादी का भगवान’ इस देश के लिए प्रार्थना करने के लिए आया था, सब ‘‘रघुपति राधव राजा राम..’ के साथ ‘‘पतितपावन सीताराम..’, सबको सन्मति दे भगवान..’ का तराना सुनने को बेताब थे, पर सिर्फ ढाई आखर ‘‘हे राम’ के गूंजे और देश अंधेरे में डूब गया।

 गांधी की जगह सिर्फ गांधी की देह रह गई उसे भी प्रकृति के नियम के अनुसार चिता के हवाले कर दिया गया।

 हत् भाग्य यह सिला दिया था इस देश ने दुनिया भर को रोशनी देने वाले, बापू का संबोधन पाने वाले, अहिंसा का चमत्कार करने वाले, बीसवीं सदी के चमत्कार कहे जाने वाले, महानायक को।

 आज फिर 30 जनवरी है, गांधी को रोने का दिन, अपने ही सपनों की हत्या का दिन, या यूं कहिए कि अपने ही पैरों पर खुद कुल्हाड़ी मारी थी आज भारत नाम के इस देश ने।

, वही देश, जिसने एक कृशकाय से आदमी को पहले तो सिर माथे पर बैठाया, उसे आदमी से महात्मा बना दिया और फिर खुद ही उसी की उन्हीं बातों से आहत होकर जिन पर अभिभूत होकर उसे महात्मा कहा था, खुद ही गोली भी मार दी।

 शायद उस समय एक खास वर्ग नहीं समझ पाया कि गांधी होने का क्या मतलब होता है।

वैसे भी गांधी होने का क्या मतलब है, इसे समझना कोई बहुत आसान काम नहीं है।

 कहने को तो गांधी एक नाम है बस।

 ऐसा नाम जिससे इस देश का एक बड़ा वर्ग अपने-अपने मतलब का बहुत कुछ पा रहा है।

 आम आदमी के लिए गांधी एक पूजा की वस्तु है, तो खास लोगों के लिए गांधी अलग तरह से काम में लाई जाने वाली चीज हो सकती है।

 किसी को गांधी कुछ देते हैं तो किसी को कुछ, और सबको कुछ न कुछ देने की यही क्षमता ही गांधी को उनकी मौत के 62साल बीत जाने के बाद भी उन्हें यह देश दरकिनार नहीं कर पाया है, और ऐसा तो तब है जब गांधी के अधिकांश समकालीन या परवर्ती नेता और राजनेता सारी दुनिया से लगभग या तो गायब हो चुके हैं, अथवा भुला दिए गए हैं।

 आज भी इस उपभोगवादी दुनिया में भी केवल और केवल वही टिकता है, जो बिकता है।

, समय के साथ हर चीज के महत्व पर असर होना लाजिमी है, और यह फर्क ऐसा नहीं है कि गांधी पर नहीं पड़ा है।

 गांधी भी काल के प्रभाव से नहीं ही बच सकते हैं, और न ही बचे हैं।

 कहने में कोई अतिश्योक्ति नहीं होगी कि गांधी होने का यह मतलब कतई नहीं है कि वे काल के प्रभाव से बच जाएंगे, उनकी महात्मा होने की छवि हमेशा जस की तस बनी ही रहेगी पर गांधी में कुछ तो ऐसा जरूर है जो उन्हें बहुत ज्यादा उपयोगी न होने के बावजूद भी न केवल जिंदा रखे है, बल्कि पूरे सम्मान के साथ दुनिया उन्हें याद भी कर रही है।

 गांधी के विरोधी अक्सर उन पर भीरू होने का आरोप चस्पा करते रहे हैं।

 उन्हें आज की परिस्थितियों में बेकार की चीज सिद्ध करने के पूरे प्रयासों के बाद भी गांधी की हैसियत पर ना के बराबर भी प्रभाव शायद ही पड़ा हो और यही तो है गांधी के अजातशत्रु होने का राज ।

 आज जब गांधी का ही देश गांधी को भूलने का काम जाने-अनजाने में कर रहा है, बाकी दुनिया गांधी से ऊर्जा और प्रेरणा लेकर आतंक की नाक में नकेल डालने का हुनर सीख रही है, न केवल सीख रही है अपितु उसे अपने प्रयोग में लाकर फायदा भी उठा रही है।

 दुनिया को जाने-अनजाने यह संदेश जा रहा है कि किसी भी समस्या का बस एक ही हल है, और वह शांतिपूर्वक बैठकर, अहिंसापूर्वक, विरोधी को अपनी बातों व विचारों से प्रभावित करके, आपस में बातचीत करके समस्या का हल ढूंढना कहीं ज्यादा सरल व स्थायी हल होता है ।

, जिंदा होते हुए गांधी अपने ही ढंग से जीये, कोई कुछ भी कहता या करता रहा गांधी पर कतई कोई प्रभाव नहीं ही पड़ा।

 बेखौफ जीने का यही अंदाज गांधी की ताकत बना।

 गांधी का आचरण भी कई बार वाद-विवाद का सबब बना पर चूंकि गांधी ‘‘गांधी’ थे, सो सब कहते रहे और गांधी करते रहे।

 इसी आत्मबल के चलते बावजूद सारी बाधाओें के गांधी ने न केवल आजादी दिलवाई बल्कि अपनी ही शतरे पर भी दिलवाई।

 गांधी की सबसे खास बात यही थी कि वह बात कम और काम ज्यादा करते थे।

 बुरा न देखने, न करने और न ही बोलने की बात केवल उनके भाषणों का ही हिस्सा नहीं होती थी बल्कि वह अपने आचरण में भी उसे पूरी तरह उतारते थे।

 विरोधी के अति की सीमा तक भी हिंसक हो जाने पर भी अहिंसक ही रहने का गुर न केवल जानते थे, बल्कि उसे इस तरह उपयोग में लाते थे कि सामने वाला बेबस ही होकर रह जाता था।

, सियासत के मोर्चे पर अनेक बार ऐसा लगा कि गांधी अब चुक गए हैं।

 जब बाकी नेता और अनुयायी धीरज खो देने या धीरज खोने के कगार पर होते तब गांधी मुस्कुराते हुए अपना काम करते जाते और अंतत: सफलता उनकी झोली में ही होती थी।

 गांधी पर लगने वाले सबसे गंभीर अरोपों में एक आरोप यह है कि वह गर्म मिजाज के स्वाधीनता सेनानियों की बलि चढ़ाते चले गए और अपनी बातें मनवाने पर ही अड़े रहे।

 एक नजर से देखने पर यह आरोप सही भी लगता है पर एक बार फिर वही बात, गांधी जो कहते थे वैसा ही करते भी थे।

 अहिंसा के रास्ते पर एक बार निकल लेने के बाद गांधी पूरी तरह उसी के हो कर रहे।

 यहां तक कि शवों पर सवार होकर आती आजादी भी उन्हें मंजूर नहीं थी, और हमने बेताबी के बावजूद गांधी की इस बात को भी माना।

, गांधी की हत्या का दोष भले ही किसी एक हत्यारे पर डाला जाए पर सच तो यही है कि हम सब ने मिलकर गांधी को मारा है।

 एक गोली लगने से गांधी नहीं मरे बल्कि गांधी को तो हमारे स्वार्थो ने, हमारी नीयत ने, हमारी नीतियों ने, हमारे खुद के पैदा किए हालात ने मरने के बाद भी बार-बार मारा है।

 सच बात तो यह है कि हमने गांधी के संघर्षो से मिली आजादी को तो भोगा पर उनके आदशरे, उनके तप, त्याग, उनकी निस्पृहता, उनके संघर्ष, परदुखकातरता, निराभिमानता, संकल्प और देशहित की सर्वोच्चता को हम ही ने कितनी ही बार मारा है।

 बापू को गोडसे ने तो बस, एक बार गोली मारी पर हम तो अपने आचरण से बार-बार मार रहे हैं।

 और सुखद यह कि हमें अपने इस किए का तनिक भान तक नहीं है।

,  ।

सौजन्य :- राष्ट्रीय सहारा ,30.01.2016,घनश्याम बादल।

