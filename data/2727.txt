मुसीबत बनते महानगर (दैनिक जागरण)।

सूखे से कुम्हलाए देश में इस बार उम्मीद के मुताबिक ठीक-ठाक बारिश हुई।

 फिर भी अचंभे की बात यह कि जितना हाहाकार अनावृष्टि का था उतना ही अतिवृष्टि को लेकर सुनाई दे रहा है।

 बारिश की एक-दो ही झड़ी आने पर अचानक नामचीन ‘टेक’ सिटी बेंगलुरु से लेकर भारतीय उद्योग जगत का केंद्र मुंबई, पूवरेत्तर राज्यों के सिरमौर असम और दिल्ली तथा राष्ट्रीय राजधानी क्षेत्र का बहुचर्चित गर्वीला गुरुग्राम (उर्फ गुड़गांव) तक फैले तमाम महानगर भीषण जल सैलाब में डूबने उतराने लगे।

 सीवर घरों के भीतर गंदगी उलीचने लगे, सड़कें झीलों में बदल गईं और नावों की मदद से फंसे नागरिकों तक राहत मदद पहुंचानी पड़ी।

 जहां सड़कें बच रही थीं, वहां भी बारह से पंद्रह घंटे तक बीस-पचीस किलोमीटर तक के ट्राफिक जाम लग गए।

 कहना पड़ेगा कि नाराज कुदरत का कहर समदर्शी होता है।

 इस बार अफरातफरी और तबाही की जितनी मार गरीबों ने ङोली उतनी या उससे भी अधिक संपन्न वर्ग ने और अब मीडिया पर हर जगह के अतिसंपन्न, मुखर व दबंग निवासी जवाबतलब कर रहे हैं।

 जिन नागरिक सुविधाओं के लिए हम तमाम तरह के टैक्स चुकाते रहे हैं, वह राशि कहां खर्च की गई है।

 सिक्योरिटी, बिजली-पानी से लेकर यातायात तक में जो गंभीर खामियां हैं उनसे हम निजी क्षेत्र से सेवाएं खरीद कर कब तक निबटेंगे।

 हमसे इन महानगरों को विश्व स्तरीय स्मार्ट सिटी बनाने का वादा करने वाला प्रशासन जमीनी स्तर पर क्यों फिसड्डी साबित हुआ है।

 नागरिक असुविधाओं की अर्से से शिकार रही मलिन बस्तियों की तरह इन अमीरों को गुर्रा कर चुप नहीं कराया जा सकता।

 लिहाजा हर कहीं नेता-प्रशासक बगलें झांकते या अपनी परवर्ती दूसरे दल की सरकारों की नालायकी को उपेक्षा तथा कुप्रबंधन का दोष देते नजर आ रहे हैं।

देश में अंग्रेजों के जमाने में सबसे पहले औद्योगिक महानगर के रूप में कोलकाता और मुंबई अस्तित्व में आए।

 जल्द ही दोनों महानगर नए उद्योगों, नौकरियों और उभरते मध्यवर्ग का प्रतीक बन कर फैल चले।

 कोई आठेक दशक बाद आजाद भारत में बेंगलुरु, हैदराबाद या गुड़गांव सरीखे नगरों का भी आधुनिक महानगरों में कायाकल्प हुआ और यह शहर भी नब्बे के दशक के आर्थिक उदारीकरण के बाद दिन दूने रात चौगुने फैल चले जहां काम तथा दाम की खोज में उमड़ते आ रहे प्रवासी कामगारों की भारी आवक शुरू हुई।

 हरियाणा की सरकार द्वारा दिल्ली से जयपुर जाने वाले राजमार्ग पर 1979 में स्थापित किया गया गुरुग्राम इन महानगरों में सबसे नया है।

 अभी कुछ समय पहले तक यह गुड़गांव कहलाता था।

 जब इस धूल धक्कड़ भरे हरियाणवी इलाके का महानगरीकरण हो रहा था तो यह किसी को याद न रहा कि सबसे पहले प्रस्तावित महानगरी के लिए एक ढंग का स्थानीय प्रशासकीय ढांचा, शहरी विकास निकाय और बसावट का जमीनी प्लान बनवाया जाना चाहिए।

हरियाणा राज्य की प्रशासकीय इकाई ‘हुडा’ से ही अपेक्षा की गई कि वह समयानुसार निर्माण का कोई माकूल ब्लूप्रिंट और प्रशासकीय तंत्र महानगर के वास्ते गढ़ लेगा।

 फिर क्या था।

 ताबड़तोड़ विकास के दबाव और किसी सुविचारित योजना के अभाव में जिसकी लाठी उसकी भैंस का कानून चल पड़ा।

 बाबुओं और नेताओं के कागजी सपनों को साकार करने बिल्डरों के कई दस्ते चले आए।

 यह किसी ने पड़ताल नहीं की कि इनमें से कितनों के पास बड़े-बड़े निर्माण कार्यो के लिए सही योजनाओं के नक्शे या संसाधन थे या कि इस इलाके के कुदरती संसाधन कितने भवनों तथा आबादी का बोझ सह सकेंगे।

 राजनीतिक या प्रशासकीय स्नोतों की मदद से कई तरह के महत्वाकांक्षी लोगों ने इलाके के बड़े-बड़े भूखंड स्थानीय किसानों से मिट्टी के मोल खरीद लिए।

 पेड़ काटे गए, भवन निर्माण के लिए बिल्डरों को जमीन से सीमित पानी लगातार खींचने को अपने पंप लगवाने की छूट मिल गई।

 इसके बाद शहर में बिना किसी तालमेल के रिहायशी और व्यापारिक भवनों के वे अलग-थलग द्वीप उपजने थे ही जिनको बनाने वालों या खूब सोना कमा रही स्थानीय सरकारों ने विराट बहुमंजिली इमारतें खड़ी कर लीं, लेकिन उन तक आवाजाही के लिए ठीक-ठाक सड़कें, जल प्रदाय या सीवर प्रवाह के लिए एक वैज्ञानिक और समेकित तंत्र बनाना जरूरी नहीं समझा।

 गुड़गांव की मौजूदा दुर्दशा का राज प्रशासन की इसी लापरवाही में छुपा है।

गुड़गांव का इलाका हमेशा से पानी की कमी से ग्रस्त रहा है।

 निर्माण कार्यो में उछाल आई तो बिल्डरों ने यहां 30 हज़ार बोरवेल लगवा कर उस जलस्तर को भी लगभग पाताल में पहुंचा दिया।

 जब हर कहीं सीमेंट और कंक्रीट का जाल फैला तो जमीन में रिस कर भूजल की कुदरती आपूर्ति का रास्ता भी बंद हो गया।

 एक रपट के अनुसार 2020 तक गुडगांव प्रति यूनिट सिर्फ 48 लीटर जल दे सकेगा, जबकि अंतरराष्ट्रीय मानकों के हिसाब से जरूरत 130 लीटर की होती है।

 लगभग यही हाल इस बारिश में तबाही के शिकार बने महानगरों, मुंबई तथा बेंगलुरु का भी है।

 इनमें से किसी भी शहर के प्राधिकरणों के पास बीस या तीस साल की कोई ऐसी दूरदर्शी योजना नहीं जो इनके संभावित फैलाव को देखते हुए बनाई गई हो।

 शहरी जोन निर्माण, संसाधन आवंटन और जल मल निकास संबंधी योजना बनाने का काम यदि शुरू किया भी गया तो सरकारी अडं गे बाजी और राजनीतिक हित स्वार्थो के कारण वे सब ब्लूप्रिंट अधूरे पड़े रह जाते हैं और उस बीच अवैध बस्तियां बनती जाती हैं, जिनको राजनीतिक वजहों से चुनावकाल में येन-केन वैध बना कर शहर की अनिवार्य नियति बना दिया जाता है।

दूसरी बड़ी दिक्कत यह है कि हमारे फैलते महानगरों में शहरी प्रशासन के लिए स्थानीय निकायों के गठन का प्रस्तावित खाका आज तक सही तरह लागू नहीं हुआ है।

 निकायों और सहकारी निर्माण सोसायटी के नियमित चुनाव शायद ही समयानुसार होते हों।

 जैसे-तैसे बना दी गईं आधी अधूरी संस्थाओं से कठिन समय आने पर नागरिक न तो सीधी जवाबदेही कर पाते हैं, न ही उनकी उलझी हुई प्रशासकीय क्षमता की तहत स्थिति का हल खोजा जा सकता है।

 जब शहर डूब रहा हो या सड़कों पर जाम का झाम लगा हो तब पूछने पर हर जगह से यही जवाब मिलता है कि संबद्ध विभाग के पास स्टॉफ कम है, समय रहते मरम्मत का फंड रिलीज नहीं हुआ, जरूरी मशीनें नहीं खरीदी गई हैं आदि।

 हर महानगर में प्रशासन हो न हो, पर राजनीतिक वजहों से तुरत-फुरत बना ली गई ढेरों शहरी प्रशासकीय इकाइयां जरूर मौजूद रहती हैं।

 उनके बीच उत्तरदायित्व और अधिकारों के सही बंटवारे को लेकर लगातार किच-किच बनी रहती है और हर इकाई शहरी आपदा का ठीकरा दूसरी इकाई पर ही फोड़ती हैं।

लेखिका : मृणाल पाण्डे।

( वरिष्ठ स्तंभकार हैं और प्रसार भारती की प्रमुख रह चुकी हैं)।

सौजन्य :- दैनिक जागरण, 10-08-2016।

