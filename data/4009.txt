सेवा से आत्मबल को संबल (दैनिक ट्रिब्यून)।

 =": #0000;"अंतर्मन।

विकेश कुमार बडोला।

सामाजिक बुराइयां तथा विसंगतियां प्रतिदिन नए और विषाक्‍त तरीके से बढ़ रही हैं।

 इनसे सज्‍जन लोग इतने आहत हैं कि वे उनकी अनदेखी ही कर पाते हैं।

 लेकिन क्‍या बुराइयों की अनदेखी करके हमें जीवन में संतुष्टि मिल सकती है।

सामाजिक बुराइयों, अव्‍यवस्‍थाओं को समाप्‍त करने की दिशा में एक छोटा प्रयास करते हुए भी यदि हमें बहुत अधिक समस्‍याओं का सामना करना पड़ता है तो इससे उतना दुख नहीं होता, जितना समस्‍याओं की मौन अनदेखी कर अपने आत्‍मदर्शन में हमें स्‍वयं का लज्‍जाजनक सामना करने से होता है।

 जीवन में समस्‍याएं तो होती ही हैं।

 समस्‍याओं का जटिल जंजाल उनके लिए भी है जो इससे निपटने के लिए संघर्ष करते हैं तथा उनके लिए भी है जो इससे पीड़ित होकर इसे भूल जाना उचित समझते हैं।

 तो क्‍यों न हम समस्‍याओं को समाप्‍त करने की दिशा में कुछ नया विचार करें और तदनुकूल कार्य करें।

 विश्‍वास रखें, जीवन को इस प्रकार संभालने से हमें आत्‍मतुष्टि अवश्‍य मिलेगी।

यह बात अत्‍यंत मनन योग्‍य है कि जीवन की कठिनाइयों पर विजय पाने से व्‍यक्तियों में आत्‍मसम्‍मान जाग्रत होता है।

 आत्‍मसम्‍मान हमारे जीवन का सर्वथा गुप्‍त व एकांतिक अनुभव है।

 यह हमें दुनिया से भौतिक व भावनात्‍मक रूप से कभी प्राप्‍त नहीं होता।

 इसे हम स्‍वयं अपनी आध्‍यात्मिक वैचारिक शक्ति से तब प्राप्‍त करते हैं जब अपने जीवन को इष्‍टतम सामाजिक उपयोग में लगाते हैं।

 सोचें कि जब हम अपनी या किसी साथी मानव की भौतिक व भाविक सहायता करते हैं तथा किसी मानव को उसकी जटिल जैविक समस्‍या से पार पाने में उसके सहायक बनते हैं, तब हमारा अंतर्मन कितना बलशाली हो उठता है।

हमें अपने जीवन का मूल्‍य इसी प्रेम, परोपकार तथा कर्तव्‍यपरायणता की सहानुभूति के साथ बढ़ाना चाहिए।

 निश्चित रूप से यह उपक्रम हमारी उन अनुभूतियों को स्‍थायित्‍व प्रदान करता है, जो जीवन-जगत में प्राणियों को परस्‍पर प्रेम के लिए चाहिए।

 व्‍यक्ति को अपने आंतरिक व्‍यक्तित्‍व के विकास व कल्‍याण के लिए सांसारिक व्‍यवस्‍थाओं और सुविधाओं पर कभी निर्भर नहीं रहना चाहिए।

 सभी प्राणियों में आंतरिक सद्भावना तभी व्‍याप्‍त होगी जब सभी लोग विद्यमान मानवीय समस्‍याओं का व्‍यावहारिक रूप से परस्‍पर हल निकालने का प्रयास करेंगे।

 केवल वैचारिक उद‍्बोधन से ही इस आधुनिक व कठोर मशीनी जीवन में मनुष्‍यों को सदाचारी नहीं बनाया जा सकता।

 वर्तमान में अधिकांश लोगों की सबसे बड़ी समस्‍या यह है कि वे अपनी कल्‍याणकारी व परोपकारी भावनाओं को व्‍यवहार में परिवर्तित नहीं कर पा रहे।

 सामाजिक प्राणी होने का दायित्‍व भाव सफलतापूर्वक निभाया जा सकता है।

 इसके लिए हमें व्‍यक्तिगत व सामाजिक कठिनाइयों को मात्र सोचने-विचारे तक ही सीमित नहीं करना बल्कि कठिनाइयां हल करने की विभिन्‍न योजनाओं को ठोस स्‍वरूप प्रदान करना है।

यह अभ्‍यास घर-परिवार, समाज-राष्‍ट्र तथा निजी जीवन में जितना अधिक होगा, जीवन उतना ही हर्षोल्‍लासित बनेगा।

 एक मानव के रूप में इस सुंदर-सुवासित धरती पर उपस्थित होने का अवसर क्‍या हमें व्‍यर्थ जाने देना चाहिए।

 नहीं, हमें जीवनदाता के प्रति आभार प्रकट करते हुए जीवन को सार्थक कर्मों में लगाना चाहिए।

 बल्कि हमारा प्रयास तो यह होना चाहिए कि हम अपने अमूल्‍य जीवन को क्षण-क्षणांश संवेदना से आच्‍छादित करते रहें।

संवेदनाओं के प्रभाव से ही हमारे अंत:स्‍थल में नये विचार, नयी जिज्ञासाएं तथा नये-नये संकल्‍प तैयार होते हैं।

 और अंतत: एक दिन हमें इन सद‍्गुणों पर अडिग रहने का पुरस्‍कार मिलता है।

 जिसके परिणामस्‍वरूप हम स्‍वयं के लिए ही नहीं अपितु अन्‍य मानवों के लिए भी मानवता का संबल बन कर सामने आते हैं।

 अपने-अपने जीवनकाल में एक न एक बार सभी परिपक्‍व व प्रौढ़ मनुष्‍य यह अवश्‍य सोचते हैं कि अंतत: उनके जीवन की शीर्षस्‍थ संतुष्टि का स्रोत क्‍या हो।

 संतुष्टि का सीमांकन कठिन है क्‍योंकि यह अपना माप-तौल भौतिक सुख-सु‍विधाओं के अनुरूप करती है।

 मनुष्‍य जिस स्थिर भाव के लिए भटकता रहता है वह संतुष्टि नहीं बल्कि आत्‍मसंतुष्टि है।

 यह हमें तब प्राप्‍त होगी जब हम अपनी तथा अपने चहुं ओर की समस्‍त मानवीय समस्‍याओं को वैचारिक नहीं, कार्य-व्‍यवहार की दृष्टि से देखने लगेंगे।

परोपकार केवल विचार से फलीभूत नहीं हो सकता।

 इस हेतु छोटी-बड़ी सभी समस्‍याओं के प्रति कार्यकारी लगन होनी चाहिए।

 इसी उपाय से मनुष्‍य का आत्‍मबल बढ़ता है।

, सौजन्य- दैनिक ट्रिब्यून।

