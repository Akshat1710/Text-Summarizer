संपादकीय : बिसरा दिए गए परंपरागत साधन (राष्ट्रीय सहारा)।

आजकल कावेरी के जल के बंटवारे से जुड़ा विवाद र्चचा का विषय बना हुआ है।

 वैसे तो देश में इस विवाद के अलावा भी दूसरे राज्यों में जल के बंटवारे को लेकर बहुतेरे विवाद र्चचा में हैं।

 इनमें कृष्णा नदी जल विवाद, नर्मदा नदी जल विवाद, गोदावरी नदी जल विवाद, सतलुज-यमुना लिंक नहर विवाद और मुल्ला पेरियार बांध से जुड़े विवाद प्रमुख रूप से चर्चित हैं।

 इनको लेकर राज्यों में आज भी टकराव कायम है।

 विडम्बना है कि केंद्र के हस्तक्षेप के बावजूद इनका हल आजतक निकल नहीं सका है।

 इसके पीछे राज्यों की कृषि के लिए सिंचाई के लिए अधिक से अधिक पानी लेने की चाहत ही वह अहम् कारण है, जिसके चलते ये विवाद आजतक अनसुलझे हैं।

 नतीजन इसकी खातिर अक्सर राज्यों के बीच कानून-व्यवस्था बनाए रखने की समस्या आ खड़ी होती है, जो कभी-कभी विकराल रूप धारण कर लेती है।

 समझ नही आता कि लोग नदी जल के उपर ही क्यों आश्रित हैं।

 जबकि पहले हमारे यहां खेती की सिंचाई के लिए लोग अधिकतर तालाब, पोखर, कुंए आदि परंपरागत साधनों का ही इस्तेमाल किया करते थे।

 इतिहास इसकी गवाही देता है।

 लेकिन आज हम उससे विमुख होते जा रहे हैं।

 बारिश के या किसी झरने के पानी को रोककर इकट्ठा करने के लिए तालाब बनाए जाने के प्रमाण हमारे यहां पौराणिक काल से मिलते हैं।

 कुछेक दशक पहले उत्तर प्रदेश में इलाहाबाद के समीप श्रंगबेरपुर में तकरीब 2000 साल से भी अधिक पुराना तालाब मिला।

 लगता है यह वही तालाब है जहां से भगवान श्रीराम ने अपने 14 साल के वनवास की शुरुआत की थी।

 यह वही जगह है जहां से उन्होंने निषादराज गुह की नाव से गंगा पार की थी।

 एक अन्य प्रमाण पंपासर तालाब का रामायण में मिलता है।

 बेल्लारी जिले में तुंगभद्रा नदी के किनारे पंपासागर तालाब शायद वही पंपासर तालाब है।

 तालाब बनवाने में देश में देसी रियासतों और राजाओं ने महत्त्वपूर्ण भूमिका निभाई है।

 आधुनिक राज के दौर में तो राजाओं और रियासत काल के दौरान बनाए तालाबों के अस्तित्व को ही मिटाने का काम हुआ है।

 यह भी कि आजादी के बाद के दौर में नए तालाब खुदवाने की बात तो दूर रही, पुराने तालाबों की देखभाल करने में भी भारी उपेक्षा बरती गई।

 इसे झुठलाया नहीं जा सकता।

 अंग्रेजी राज को लें, उसके प्रारंभिक दौर में अनेकों बरतानी विशेषज्ञ न केवल हमारी परंपरागत सिंचाई पद्धति को देखकर दंग रह गए, बल्कि उन्होंने तालाबों से की जाने वाली हमारी प्राचीन परंपरागत सिंचाई पण्राली की भूरि-भूरि प्रशंसा भी की।

 किंतु उन्हीं के राज में उनके ही द्वारा इसकी उपेक्षा का जो दौर शुरू हुआ, फिर वह बढ़ता ही गया।

 दुख इस बात का है कि आजादी के बाद भी वह जारी रहा और नेतृत्व ने इस ओर ध्यान देने का कभी कोई प्रयास ही नहीं किया।

 देश के दक्षिणी राज्यों में सिंचाई पण्राली की बात करें तो पाते हैं कि मद्रास प्रेसिडेंसी के दौर में उस समूचे इलाके में तालाबों से की जाने वाली सिंचाई की व्यवस्था अद्भुत थी।

 ‘‘इंटरनेशनल क्राप्स रिसर्च इंस्टीट्यूट ऑफ द सेमिएरिड ट्ॉपिक्स’ की एक रिपोर्ट में इस बात का खुलासा किया गया है कि देश में तालाबों से सिंचाई के प्रमाण हर जिले में अलग-अलग हैं।

 उसके अनुसार देश के अधसूखे और उष्ण कटिबंधीय क्षेत्र खासकर दक्षिण भारत में जैसे तमिलनाडु और आंध्र प्रदेश के तटवर्ती जिले, दक्षिण मध्य कर्नाटक, तेलंगाना और पूर्वी विदर्भ के अलावा मध्य भारत में तालाबों की संख्या ज्यादा है।

 उत्तर भारत के संयुक्त प्रांत आगरा और अवध और राजस्थान की अरावली पर्वत माला के पूर्व में अधिकांशत: सिंचाई तालाबों से ही की जाती थी।

 सही है कि मद्रास प्रेसिडेंसी में 1882-83 के बाद से तालाबों से सिंचाई के काम में बढ़ोतरी तो नहीं हुई, लेकिन उस इलाके में फसलों का क्षेत्र लगभग आठ गुणा ज्यादा बढ़ा।

 कृषि विशेषज्ञों की मान्यता है कि तालाबों से सिंचाई आर्थिक दृष्टि से लाभदायक के साथ ज्यादा उत्पादक भी है।

 पूर्व कृषि आयुक्त डी. आर. भूंबला के अनुसार पानी के अच्छे प्रबंध के लिए तालाब ज्यादा अहम हैं और 750 मिलीमीटर से 1,150 मिलीमीटर बारिश वाले मध्यम स्तर के इलाकों में नहर सिंचाई व्यवस्था का यह सबसे अच्छा विकल्प है।

 फिर बाढ़ रोकने में भी तालाब बड़े मददगार होते हैं।

 उनसे कुंओं में पानी आ जाता है जिससे पीने के पानी की समस्या का भी समाधान होता है और बारिश के दिनों में अतिरिक्त पानी की निकासी की सुविधा भी हो जाती है।

 ऐसी स्थिति में परंपरागत जल संसाधनों का उपयोग ही अच्छा विकल्प है।

 जल संकट का यही एक उचित समाधान है।

 इस पर हमें गंभीरता से सोचना होगा।

, लेखक – ज्ञानेन्द्र रावत।

, सौजन्य – राष्ट्रीय सहारा (07.10.2016)।

