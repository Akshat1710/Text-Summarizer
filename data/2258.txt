हिंदुत्व के एजेंडे से योगी के मठ में कैद होता उत्तर प्रदेश (दैनिक भास्कर)।

उत्तर प्रदेश में योगी आदित्यनाथ की सरकार ने समाजवादी सरकार की अल्पसंख्यक समर्थक नीतियों की प्रतिक्रिया में अपने कट्‌टर हिंदुत्व का एजेंडा लागू करना शुरू कर दिया है।

 अवैध बूचड़खानों पर कार्रवाई और ऑपरेशन रोमियो इसके दो अहम कदम हैं।

 ऑपरेशन रोमियो से उन तमाम युवाओं को डराया जा रहा है जो धर्म और जाति के दायरे से बाहर जाकर प्रेम करने के बारे में सोचते हैं या फिर अपने परिवार और समाज की सोच से अलग एक वयस्क की स्वतंत्रता महसूस करते हैं।

 यहां धार्मिक भावना के तहत कानून का इस्तेमाल किया जा रहा है।

 यही वजह है कि बूचड़खाने के सवाल पर बहुजन समाज पार्टी के पूर्व मंत्री हाजी याकूब कुरैशी, पूर्व सांसद शाहिद अखलाक और समाजवादी पार्टी के विधायक इरफान सोलंकी को धमकाया गया और उन्हें जल्द ही बंद करने की चेतावनी दी गई।

 उत्तर प्रदेश में 40 के तकरीबन चलने वाले अवैध बूचड़खाने या तो वैध हों या उन्हें बंद कराया जाए यह तो वाजिब दृष्टिकोण है लेकिन, जिस तरह हाथरस में मीट की दुकान में आग लगाई गई उससे यह भी संदेश जा रहा है कि देर-सबेर वैध बूचड़खाने भी निशाने पर होंगे।

 फिर मुद्‌दा कॉलेज गेट, पार्क, बाजार व पान की दुकान पर खड़े या कोल्ड ड्रिंक पीने व पेस्ट्री खाने गए युवाओं को पकड़कर उन्हें यातना देने का है, जिसे हर थाने में गठित किया गया रोमियो दल अंजाम दे रहा है।

 सरकार और पुलिस इसे लड़कियों से होने वाली छेड़छाड़ रोकने के नाम पर अंजाम दे रही है।

 लेकिन कई युवाओं और उनके अभिभावकों ने इसे अपनी व संतान की आज़ादी में सरकार की दखलंदाजी के रूप में देखा है और इस कार्रवाई को नैतिक नाकेबंदी की संज्ञा दी है।

 दरअसल, इस कार्रवाई के पीछे वह सोच काम कर रही है कि मुस्लिम युवक हिंदू लड़कियों को बहकाकर धर्म परिवर्तन करा लेते हैं।

 लगता है अब सरकार एंटी लव जेहाद अभियान चला रही है।

 गौरतलब है कि नरेंद्र मोदी जो नारा देकर प्रधानमंत्री बने थे, आज उसके उलट ‘अधिकतम सरकार और न्यूनतम प्रशासन’ का माहौल बनता जा रहा है।

 सवाल यह है कि खान-पान से लेकर रहन-सहन तक अपनी गंगा-जमुनी तहजीब और आगरा के ताज़महल और ब्रज की कृष्णलीला जैसे प्रेम के प्रतीकों के लिए दुनियाभर में चर्चित उत्तर प्रदेश क्या एक योगी के मठ में कैद होकर रह पाएगा।

सौजन्य- दैनिक भास्कर।

