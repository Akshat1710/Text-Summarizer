और सतर्कता जरूरी (दैनिक जागरण)।

लोगों की बेहतरी के लिए राज्य में शुरू हुई योजनाओं को लेकर और सतर्कता जरूरी है।

 हर घर नल से जल योजना की आधी-अधूरी तैयारी से लोग परेशान होने लगे हैं।

 हालांकि ऐसा नहीं कि उन्हें छला गया है, लेकिन वे मान बैठे हैं कि अब कुछ ठीक नहीं हो सकता।

 हुआ यूं कि निश्चय यात्रा के दौरान मुख्यमंत्री नीतीश कुमार ने कुछ गांवों में हर घर नल से जल योजना का शुभारंभ किया।

 कहा जा सकता है कि यह प्रतीकात्मक उद्घाटन था।

 मुख्यमंत्री यह देखने गांव पहुंचे थे कि योजनाएं किस हाल में हैं।

 ग्र्रामीणों को भी पता है कि योजनाएं अभी आकार ले रही हैं।

 उन्हें मूर्त रूप लेने में समय लगेगा, लेकिन ग्र्रामीणों की शिकायत है कि मुख्यमंत्री के जाते ही नल से जल आना बंद हो गया।

 जनप्रतिनिधियों और अधिकारियों की शिथिलता ने ग्र्रामीणों की निराशा को और गहरा कर दिया।

 अररिया के रामपुर कोदरकïट्टी गांव की शिमला देवी की शिकायत है कि मुख्यमंत्री के जाते ही नल से जल भी चला गया।

 अब चापाकल ही सहारा है।

 मुख्यमंत्री इस माह सात तारीख को यहां पहुंचे थे।

 इसके बाद न तो किसी जनप्रतिनिधि ने इस गांव का रुख किया और न ही किसी अधिकारी ने।

 उद्घाटन के अगले दिन महज दस मिनट तक उद्घाटित नल से जल आया इसके बाद बंद।

 गांव में लगा नल बच्चों के लिए कौतूहल का विषय है।

 वे दिन में कई बार इस उम्मीद से नल का टैप घुमाते हैं कि अब पानी आ रहा होगा, लेकिन उन्हें निराशा हाथ लगती है।

 दरअसल, यहां अभी पानी टंकी का निर्माण पूरा नहीं हो पाया है।

 मुख्यमंत्री की यात्रा को देखते हुए काम में तेजी आई थी, उनके जाने के बाद अधूरा काम वैसा का वैसा ही पड़ा है।

 जिस दिन मुख्यमंत्री यहां आए मोटर से सीधे नल में पानी की आपूर्ति की गई।

 हालांकि लोग मुख्यमंत्री को इस बात के लिए धन्यवाद कहना नहीं भूलते कि उन्हें शौचालय और बिजली के कनेक्शन का उपहार मिला।

 कुछ समझदार लोग यह भी कहते हैं कि हर घर नल से जल योजना भी निर्माण कार्य पूरा होते सुचारू हो जाएगी।

 मधेपुरा जिले की सुखासन पंचायत के नयानगर महादलित टोला के लोगों की शिकायत है कि उद्घाटन के चौबीस घंटे बाद ही पानी और बिजली की आपूर्ति बंद हो गई।

 टोला निवासी मदन भाट की शिकायत है कि मुख्यमंत्री के आगमन को लेकर आनन-फानन में लोगों ने गुणवत्ता का ख्याल किए बिना निर्माण कार्य करा दिया।

 लोगों को आशंका है कि अधूरा कार्य पूरा होगा या नहीं।

 नल के पाइप को बांस के सहारे खड़ा कर दिया गया, जो कभी भी टूट सकता है।

 कुछ ऐसी ही शिकायत कटिहार जिले की राजवाड़ा पंचायत के तीन वार्डों की है।

 मुख्यमंत्री ने इन वार्डों में भ्रमण कर लोगों के घरों में लगे नलों का भी निरीक्षण किया था।

 उन्होंने व्यवस्था में सुधार कर जलापूर्ति बहाल रखने का निर्देश दिया था, लेकिन हालात में कोई सुधार नहीं हुआ।

 जिस नल को मुख्यमंत्री ने चलाकर देखा था वह पिछले नौ दिनों से सूखा पड़ा है।

 गौर करें तो ग्र्रामीण जल्दबाजी के दर्द से परेशान हैं।

 आनन-फानन में जो भी कार्य किए गए उनमें तुरंत सुधार की आवश्यकता थी।

 मुख्यमंत्री के आगमन के पूर्व की अधिकारियों की सक्रियता उनके जाने के बाद भी बनी रहती तो ग्र्रामीणों को शिकायत नहीं होती।

 जरूरी यह है कि जिन योजनाओं को शुरू किया जा रहा, उनके ठीक से चलते रहने के लिए अधिकारी सतर्क हों।

 नजर बनाए रखें।

 स्थानीय संपादकीय : बिहार ।

सौजन्य – दैनिक जागरण।

