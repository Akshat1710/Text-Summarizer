बयान पर बवाल (दैनिक जागरण : Editorial)।

केंद्रीय मंत्री वीके सिंह के एक और बयान को लेकर हंगामा मचा और खुद उनके साथ-साथ भाजपा को भी सफाई देनी पड़ी कि उनके कहने का मतलब कुछ और था।

 यह पहली बार नहीं है जब भाजपा के किसी नेता के बयान को लेकर बवाल मचा हो।

 अब ऐसा आए दिन हो रहा है।

 इसका एक कारण नेताओं के बयान के मनचाहे अर्थ निकालने की प्रवृत्ति भी है और खुद नेताओं की असावधानी भी।

जब वे यह अच्छे से जान रहे हैं कि छोटी-छोटी बातों को तूल दे देने और संदर्भ से परे जाकर उनकी व्याख्या करने का काम होने लगा है तब फिर उन्हें अतिरिक्त सावधानी का परिचय देना चाहिए।

 कम से कम सार्वजनिक रूप से अपनी बात कहने और मीडिया से मुखातिब होने के दौरान तो अवश्य ही।

 यह समझना कठिन है कि भाजपा नेतृत्व और यहां तक कि खुद प्रधानमंत्री की ओर से ऊटपटांग बयानों के प्रति नाराजगी जाहिर किए जाने के बावजूद पार्टी नेता और यहां तक कि केंद्रीय मंत्री भी पर्याप्त सावधानी क्यों नहीं बरत रहे हैं।

,  ="-: 1.5;"फरीदाबाद की घटना पर विचार व्यक्त करने के दौरान वीके सिंह को ऐसा कुछ कहने से बचना चाहिए था जिससे मीडिया के एक हिस्से और उसके जरिये विपक्षी दलों को उनके कथन की अपने हिसाब से व्याख्या करने का मौका मिलता।

 वह न तो इससे अनभिज्ञ हो सकते हैं कि पहले भी उनके बयानों को तूल दिया जा चुका है और न ही इससे कि नेताओं की जरा सी असावधानी से किस तरह उनके कार्य-व्यवहार तिल का ताड़ बनजाते हैं।

 उन्हें इससे भी अवगत होना चाहिए कि एक बार हंगामा खड़ा हो जाए तो फिर तमाम खंडन-मंडन के बावजूद बात बनती नहीं है।

, भाजपा नेताओं के अनावश्यक अथवा असावधानी भरे बयान केवल सरकार की छवि पर ही बुरा असर नहीं डालते, बल्कि वे मूल मुद्दों से आम लोगों का ध्यान भी भटकाते हैं।

 इस सबके अतिरिक्त वे विपक्षी नेताओं को आलोचना का मौका भी उपलब्ध कराते हैं।

 वीके सिंह के बयान पर एक ऐसे दिन हंगामा मचा जिस दिन संघ प्रमुख मोहन भागवत के वक्तव्य पर निगाहें थीं।

विजयादशमी के दिन संघ प्रमुख के संबोधन का अपना एक विशेष महत्व होता है।

 मोदी सरकार के सत्ता में आने के बाद उनके संबोधन का महत्व कुछ और बढ़ गया है।

इस बार संघ प्रमुख का संबोधन इसलिए भी खास था, क्योंकि संघ अपना 90वां स्थापना दिवस मना रहा था।

 अपने इस संबोधन में उन्होंने कहा कि दो वर्ष पहले देश में निराशा का जो वातावरण था वह लगभग समाप्त हो गया है और एक बहुत ही सुखद और आशावादी तस्वीर उभरती दिख रही है।

 मोदी सरकार इसी परिदृश्य को बेहतर करने के काम में जुटी हुई है, लेकिन आए दिन भाजपा नेताओं का कोई न कोई ऐसा बयान सामने आ जाता है जो न केवल सरकार के एजेंडे को प्रभावित करने का काम करता है, बल्कि उन तत्वों का काम आसान करता है जो सरकार के खिलाफ माहौल बनाने की ताक पर रहते हैं।

अच्छा हो कि भाजपा के छोटे-बड़े नेता यह समङों कि उनकी थोड़ी सी भी असावधानी खुद उनकी ही सरकार के लिए कितना बड़ा संकट पैदा करने का काम करती है।

सौजन्य :- दैनिक जागरण, 23.10.2015,  ।

