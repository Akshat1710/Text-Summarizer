एक साथ चुनाव की दिक्कतें ( दैनिक जागरण)।

राजनेता ही नहीं, जनता भी मानती है कि आज के समय चुनाव करवाना कलियुगी सरकारों के लिए पहला पुरुषार्थ है, पर अगर चुनावों के निकट खड़े इलाकों से हमेशा दंगे-फसाद भड़कने की खबरें आएं और हर कहीं सत्तारूढ़ बनने की इच्छुक केंद्र सरकार तथा विरोधी दल सारा ध्यान और सरकारी संसाधन उधर ही मोड़ दें तो लगातार कहीं न कहीं चुनाव कराया जाना शेष देश को बड़ा खलता है।

 प्रधानमंत्री भी इस आशय की बात कई बार कई मंचों पर कह चुके हैं कि लोकसभा और राज्यों की विधानसभाओं के चुनाव यदि एक साथ करवाए जा सकें तो अच्छा हो।

 जो कुछ उठापटक होनी है, एक सीमित कालखंड में समवेत हो ले और उसे एकमुश्त निपटाकर सरकार चुनावोपरांत स्थिर माहौल में राजकाज चलाए।

 1967 तक यही होता भी था, पर राजनीतिक हित स्वार्थो के दबाव से इस क्रम में जो टूट आ गई वह अब तक चली आ रही है।

 लिहाजा लोकसभा चुनाव की मेंहदी भी हाथों से नहीं उतरती कि हर केंद्र सरकार को बड़े राष्ट्रीय-अंतरराष्ट्रीय मसलों की बजाय किसी न किसी राज्य के विधानसभा चुनावों की राजनीतिक और प्रशासनिक तैयारी पर ध्यान और संसाधन केंद्रित करने पड़ते हैं।

 ऐसे में स्वाभाविक है कि दूरदर्शी योजनाओं का गठन नहीं, बल्कि क्षेत्रीय जीत के लिए माकूल फौरी रणनीति तय करना ही केंद्र में सत्तारूढ़ हर पार्टी या गठजोड़ के लिए सवरेपरि बन जाता है।

 जब राष्ट्रीय सरोकारों की जगह क्षेत्रीय हितों को बढ़ावा मिलने लगे तो खालिस जातिवादी फार्मूले या मंडल बनाम कमंडल जैसे मुद्दे सतह पर आते हैं।

, बात जब निकलती है तो दूर तलक जाती है।

 हमारे संघीय गणराज्य के संविधान में राज्यों की स्वायत्तता की पुष्टि के साथ यह दर्ज है कि लोकसभा और विधानसभाओं के चुनाव हर पांच सालों के नियमित अंतराल पर करवाना अनिवार्य होगा, लेकिन यह कहीं नहीं लिखा है कि विधानसभा तथा लोकसभा चुनाव एक साथ ही हों।

 क्यों।

 संभवत: संविधान निर्माता जानते थे कि विविधता के पिटारे इस देश में लगातार बढ़ते बालिग मतदाताओं की संख्या के मद्देनजर लाखों मतदान केंद्रों पर एक साथ नियमानुसार, शांतिपूर्वक और पारदर्शी चुनाव करवाने के लिए आने वाले सालों में जितने और जिस तरह के प्रशासकीय और वित्तीय संसाधनों की जरूरत पड़ेगी वे कम पड़ सकते हैं।

 दूसरा अहम सवाल यह है कि क्या सारे देश में समवेत चुनावों के लिए एक ही आदर्श कालखंड निकल भी सकता है।

 हम जब भारतीय राज्यों की व्यापक भौगोलिक, खेतिहर, सांस्कृतिक और भाषाई बहुलता से रूबरू होते हैं तो दिखता है कि जाड़ों में हमारे हिमालयीन क्षेत्रों में, गर्मियों में रेगिस्तानी या रेगिस्तान से सटे प्रांतों में और बरसात में पूवरेत्तर क्षेत्र में व्यवस्थित चुनाव करवाना लगभग असंभव है।

 उत्तर में मानसून के चार महीने खरीफ की बुआई के होते हैं।

 बाढ़ का खतरा भी सर पर लगातार मंडराता है सो अलग।

 उधर दक्षिण में बारिश जाड़ों में होती है।

 रहा फरवरी-मार्च का समय तो वह फसल कटाई तथा परीक्षाओं का होता है।

 इस समय गांवों में लगातार चुनावी सभा कराना या स्कूली इमारतों व टीचरों को चुनावी काम में लगाना मुमकिन नहीं।

 शेष बरस भी तीज त्योहारों से पटा पड़ा है।

, आम चुनाव अपने यहां जिस तरह खर्चीले और जनबहुल होते गए हैं उसी परिमाण में हर राज्य में चुनाव की तारीखों की घोषणा के बाद हिंसक वारदातों और दंगों की संभावना भी बढ़ रही है।

 लिहाजा स्थिति को काबू में रखने के लिए चुनाव कई-कई चरणों में करवाए जाने लगे हैं और खास-खास हिंसापरक इलाकों में सशस्त्र बलों की तैनाती के बाद भी तीन महीनों तक शेष काम को छोड़ कर मुख्यत: प्रशासकीय अमला सिर्फ कानून एवं व्यवस्था चाक चौबंद रखने में जुटा रहता है।

 व्यावहारिक सवाल सहज उठता है कि समवेत चुनावों की स्थिति बनी तो प्रशासनिक और सशस्त्र बलों की चादर को बिना फाड़े कितनी दूर तक सरकारी पैर पसारे जा सकेंगे।

 समवेत चुनावों के पक्ष में यह तर्क कई लोग देते हैं कि राज्यों के चुनाव यदि लोकसभा चुनावों के साथ ही होंगे तो बड़े राष्ट्रीय दल अपने दोनों तरह के घोषणापत्रों में राष्ट्रीय हित को प्रधानता देते हुए उनमें एक स्वस्थ राष्ट्रीय एकात्मता का स्वर ला सकेंगे।

 इससे क्षेत्रीय अलगाववाद कम होगा और बड़े जनाधार वाली राष्ट्रीय पार्टियां अपने ही हित स्वार्थो को साधने वाले भ्रष्ट नेताओं व क्षेत्रीय दलों के साथ स्वार्थपरक भावताव वाले गठजोड़ बनाने को बाध्य नहीं होंगी, लेकिन क्षेत्रीय हितों को हाशिये पर देखने वाले यह भूल रहे हैं कि संघीय गणराज्य जैसे-जैसे युवा हो रहा है वैसे-वैसे क्षेत्रीय दल मजबूत हो रहे हैं।

 पिछले दो दशकों से लोकसभा चुनावों में क्षेत्रीय दलों को मिलने वाले मतों में लगातार बढ़ोतरी दर्ज हुई है।

 जब हम खेद प्रकट करते हैं कि कश्मीर या नागालैंड भारत के साथ तादात्म्य क्यों नहीं रखते या कर्नाटक और तमिलनाडु शांति से नदी जल क्यों साझा नहीं कर सकते तब हम समझते ही नहीं कि क्षेत्रीयतावाद और सोशल मीडिया के युग में शेष दुनिया की ही तरह भारत में भी राष्ट्र राज्य की अवधारणाएं और जनआकांक्षाएं कितनी तेजी से बदल रही हैं।

, 1960 तक सबसे अमीर राज्य महाराष्ट्र की सकल आय सबसे गरीब बिहार से दूनी थी।

 2014 में केरल जैसे राज्य ने महाराष्ट्र को पछाड़ दिया है।

 देश के अन्य 12 समृद्ध राज्यों में आबादी कम हुई और आय बढ़ी पर सबसे गरीब राज्यों के बीच आय, आबादी दर और सामाजिक विकास सूचकांकों की दृष्टि से गरीब राज्यों में आबादी बढ़ी व गैरबराबरी भी।

 समयानुसार परिसीमन न करने से हमारे तीन सबसे जनसंकुल सबसे गरीब राज्य उत्तर प्रदेश, बिहार और मध्य प्रदेश आज अधिकतम सांसदों-विधायकों को चुनते हैं।

 वे आर्थिक ही नहीं सामाजिक विकास में भी बुरी तरह पिछड़ रहे हैं और समृद्धतम 100 फीसद साक्षर राज्य केरल के सांसद की तुलना में एक तिहाई निरक्षर मतदाता वाले राजस्थान का सांसद दस लाख अधिक मतदाताओं का प्रतिनिधि बनता है।

 ऐसे में क्या समवेत चुनाव से पहले नए परिसीमन का सवाल 2026 तक टाल देना उचित है।

 आने वाले समय में कश्मीर या सीमांत राज्यों की चिरंतन समस्याएं तथा जातिवाद और सांप्रदायिकता तो कम शायद न हों, लेकिन राज्यों से नए सवाल नए टकराव उठेंगे।

लेखिका :- मृणाल पाणडे (वरिष्ठ स्तंभकार हैं और प्रसार भारती की प्रमुख रह चुकी हैं)।

सौजन्य :- दैनिक जागरण , 21-09-2016।

