गंगा के गुनहगार (दैनिक जागरण )।

नेशनल ग्रीन टिब्यूनल यानी एनजीटी ने आदेश दिया है कि केंद्र सरकार द्वारा उत्तराखंड और उत्तर प्रदेश को गंगा की सफाई के लिए कोई रकम मुहैया न कराई जाए।

 इन राज्य सरकारों द्वारा टिब्यूनल को नहीं बताया जा सका था कि गंगा में प्रदूषण किन स्थानों पर हो रहा है।

 जब यह जानकारी ही नहीं कि प्रदूषण कहां है तो उसकी सफाई कैसे होगी।

 यानी रोग की पहचान के बिना उपचार कैसे होगा।

 इसीलिए टिब्यूनल ने सख्त आदेश दिए।

 प्रश्न उठता है कि राज्य सरकारें नदियों के प्रदूषण को लेकर इतनी उदासीन क्यों हैं।

 इनका ध्यान केवल केंद्र सरकार से बड़ी रकम लेकर नए सीवेज ट्रीटमेंट प्लांट लगाने पर रहता है।

 ये प्लांट चले या न चले, इससे इन्हें सरोकार कम ही है, लेकिन राज्य सरकारों की इस बेरुखी के पीछे हमारा स्वयं का जनमानस है।

 जनता को उद्योग चाहिए जिससे ठेके तथा रोजगार मिले।

 उद्योगों द्वारा नदी में गंदा पानी छोड़े जाने से जनता को परेशानी इसलिए नहीं है, क्योंकि वह नहीं समझ रही है कि प्रदूषण से उसे क्या नुकसान हो रहा है।

, आज घरों में साफ पीने का पानी प्राप्त करने को आरओ मशीनें लगाई जा रही हैं।

 दिल्ली में घरेलू सहायिकाएं बोतल में आरओ का पानी भरकर ले जाती हैं, ताकि उनके बच्चे बीमार न पड़ें।

 नगरपालिकाओं द्वारा नदी से उठाए गए गंदे पानी को साफ करने में खर्च ज्यादा आता है।

 नदी का प्रदूषित पानी भूमिगत जल में प्रवेश करता है और उसे भी प्रदूषित कर देता है।

 लेड जैसी हानिकारक धातु भूमिगत जल में समा जाती है।

 इस जल से फसलों की सिंचाई की जाती है।

 पानी के माध्यम से ये हानिकारक धातु अनाज और सब्जियों में प्रवेश कर जाती हैं।

 साथ-साथ नदी से पकड़ी गई मछलियों से ये धातु हमारे शरीर में प्रवेश कर जाती है।

 इस प्रकार नदी का प्रदूषण हमारे शरीर में पहुंच जाता है और हमें रोगी बना देता है।

 समस्या है कि हम प्रदूषण के इस दुष्प्रभाव से बेखबर हैं।

 अतएव हमारा जोर उद्योग स्थापित करने एवं नगरपालिका को कम टैक्स देने पर रहता है।

 हम नहीं समझ रहे हैं कि 100 रुपये प्रति वर्ष देकर नदी साफ कर दी जाए तो हमें रोगों से छुटकारा मिलेगा और डॉक्टर और दवा पर खर्च होने वाले दस हजार रुपये से भी बचत होगी।

 सफाई पर हमारा जोर न होने के कारण अधिकारी और मंत्री भी सफाई के प्रति उदासीन रहते हैं।

 यही कारण है कि टिब्यूनल के सामने राज्य सरकारें प्रदूषण का आंकड़ा नहीं पेश कर सकीं।

, राज्य सरकारों को यह धन न मिले तो गंगा की सेहत पर कोई फर्क नहीं पड़ेगा।

 यह धन मुख्यत: सीवेज ट्रीटमेंट प्लांट लगाने के लिए दिया जाता है।

 ये प्लांट लग जाएं तो भी नगरपालिका द्वारा इन्हें चलाने में कोई रुचि नहीं ली जाती है, क्योंकि जनता का रुझान इस विषय में कम ही है।

 अस्सी के दशक से सुप्रीम कोर्ट में इस मुद्दे पर बहस हो रही है, लेकिन परिणाम शून्य है।

 दरअसल नगरपालिका को पानी साफ करने के लिए कोई प्रोत्साहन राशि नहीं मिलती है।

 हमें इस नीति को बदलना होगा।

 केंद्र सरकार को चाहिए कि ट्रीटमेंट प्लांट के लिए पैसा देने के स्थान पर साफ किए गए पानी को खरीदकर सिंचाई के लिए मुहैया कराने की योजना बनाए।

 ऐसे में निजी उद्यमी स्वयं ट्रीटमेंट प्लांट लगाएंगे और इसका रख-रखाव करेंगे।

 हमारी नदियां दो वर्ष में निर्मल हो जाएंगी, लेकिन ऐसा करने में पेंच है।

 ट्रीटमेंट प्लांट लगवाने में सरकारी कर्मचारियों को मिलने वाला कमीशन बंद हो जाएगा।

 इसलिए सरकार इस नीति में रुचि नहीं लेती है।

 1नदी के स्वास्थ्य का दूसरा पहलू इसकी अविरलता का है।

 हाल में केंद्र सरकार ने सुप्रीम कोर्ट में हलफनामा दायर किया है कि गंगा की सहायक नदियों भागीरथी, अलकनंदा एवं मंदाकिनी के प्रवाह को आर-पार बैराज बना कर रोका जा सकता है।

 केंद्र सरकार का कहना है कि बांध बनाने से नदी की अविरलता समाप्त नहीं होती है, क्योंकि बांध के नीचे मछली आदि के लिए जरूरी पानी को छोड़ा जाता है।

 अत: नदी बहती रहती है।

 कुछ स्थानों पर झील के अंदर बहती है।

 अन्य स्थानों पर अपने पाट में बहती है।

 सरकार के इस मंतव्य के पीछे विचार है कि नदी को रोककर छोड़ने से कोई नुकसान नहीं होता है।

, इन प्रभावों को जानने का ज्वलंत उदाहरण हाल में अलकनंदा पर बनी श्रीनगर जलविद्युत परियोजना है।

 क्षेत्रीय निवासियों ने परियोजना के निर्माण में पूरी मदद की।

 परियोजना विरोधियों को पीटा।

 आज वे निवासी ही परियोजना के विरुद्ध आवाज उठा रहे हैं और उसे हटाने की मांग कर रहे हैं।

 बांध के पीछे 30 किलोमीटर लंबी झील बनाई गई है।

 इसमें पानी सड़ रहा है।

 इस सड़े पानी को साफ करके जल संस्थान द्वारा लोगों को पिलाया जा रहा है।

 रोग फैल रहा है।

 श्रीनगर का संपूर्ण क्षेत्र पीलिया रोग से ग्रसित हो गया है।

 झील के किनारे पहाड़ नरम हो गए हैं और फिसल रहे हैं।

 पूरे क्षेत्र के मकान धस रहे हैं तथा इनमें दरारें पड़ रही हैं।

 परियोजना के तहत चार किलोमीटर नहर बनाई गई है।

 इस नहर का पानी जमीन में रिस कर लोगों के घरों में निकल रहा है।

 पूर्व में क्षेत्रीय निवासी नदी से मुफ्त बालू, पत्थर तथा मछली प्राप्त करते थे।

 वे इस आय से वंचित हो गए हैं।

 ये सब दुष्प्रभाव नदी के पानी को रोक कर छोड़ने के बावजूद हो रहे हैं।

 आश्चर्य है कि हम इन दुष्प्रभावों की अनदेखी कर रहे हैं।

, उत्तराखंड समेत सभी हिमालयी राज्यों के सामने आर्थिक विकास की दूसरी दिशा उपलब्ध है, जिसकी अनदेखी हो रही है।

 पूर्व में देहरादून और शिमला शिक्षा के क्षेत्र में अग्रणी हुआ करते थे।

 आज ये पिछड़ गए हैं।

 इनकी तुलना में पूना तथा कोटा काफी आगे निकल गए हैं।

 स्वास्थ्य एवं सॉफ्टवेयर के उभरते क्षेत्र में उत्तराखंड जीरो है।

 हिमालयी राज्यों को चाहिए कि नदियों के किनारे सेवा क्षेत्र को बढ़ावा दें, न कि नदियों का दोहन करके उन्हें आइसीयू तक पहुंचाएं।

 नदियों की वादियों में स्वास्थ्य लाभ अच्छा होगा और अच्छे सॉफ्टवेयर तैयार किए जाएंगे।

 1उत्तराखंड के भोवाली में टीबी मरीजों के लिए सेनेटोरियम बनाया गया है, क्योंकि पहाड़ के स्वस्थ वातावरण में स्वास्थ्य लाभ अच्छा होता है।

 इस दिशा में बढ़ने से नदियां भी जीवित और प्रफुल्लित रहेंगी।

 पीलिया और मलेरिया का भय जाता रहेगा।

 लोगों को स्थाई रोजगार मिलेंगे।

 केंद्र सरकार को चाहिए कि नदियों पर बांधों के स्थान पर हिमालयी राज्यों को सेवा क्षेत्र का हब बनाएं।

,  ।

सौजन्य :- दैनिक जागरण ,19.01.2016,डॉ भरत झुनझुनवाला (आर्थिक मामलों के जानकार हैं और आइआइएम बेंगलुरु में प्रोफेसर रहे हैं)।

