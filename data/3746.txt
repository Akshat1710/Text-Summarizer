मानकों पर ध्यान जरूरी (बिजनेस स्टैंडर्ड)।

सर्वोच्च न्यायालय ने गत सप्ताह कहा कि भारत स्टेज-3 (बीएस-3) उत्सर्जन मानक वाले वाहनों की बिक्री और उनका पंजीयन 1 अप्रैल के पश्चात नहीं किया जा सकेगा।

 इस फैसले से वाहन उद्योग अचकचा गया।

 वह इसके लिए तैयार नहीं था।

 उसकी मांग थी कि इस समय सीमा में और इजाफा किया जाए क्योंकि उसके पास बीएस-3 मानक वाले 8 लाख से अधिक वाहन थे।

 इनमें से ज्यादातर दोपहिया और तिपहिया वाहन थे लेकिन साथ ही एक लाख से अधिक वाणिज्यिक वाहन भी थे।

 परंतु दो न्यायाधीशों के पीठ ने समय सीमा बढ़ाने का अनुरोध ठुकरा दिया।

 उनका कहना था कि लोगों का स्वास्थ्य वाहन निर्माताओं के वाणिज्यिक हितों से कहीं अधिक अहम है।

 देश की सबसे बड़ी अदालत को इस बात का श्रेय मिलना ही चाहिए कि उसने उद्योग जगत की गलत मांग को तवज्जो नहीं दी।

सच तो यह है कि बीएस-3 मानक से बीएस-4 मानक पर स्थानांतरित होने का खाका पहले ही तय हो चुका था।

 नए मॉडल वाले वाहनों से अपेक्षा की गई थी कि वे 1 अप्रैल, 2016 से ही इस बात का ध्यान रखेंगे।

 मौजूदा मॉडलों को बेचने के लिए वाहन उद्योग को 12 महीने का वक्त दिया गया था ताकि वे पूरी तरह बीएस-4 मानक अपना लें।

 ऐसा इसलिए किया गया क्योंकि कंपनियों को इसके लिए नए संयंत्र लगाने और मशीन आदि जुटाने के लिए वक्त लगता।

 सर्वोच्च न्यायालय के निर्देश के बाद केंद्र सरकार ने सन 1998 में पर्यावरण प्रदूषण (रोकथाम एवं नियंत्रण) प्राधिकरण का गठन किया था और यह संस्था गत वर्ष अक्टूबर से ही वाहन निर्माताओं के साथ मिलकर काम कर रही थी।

 फिर भी समय सीमा आने पर उद्योग जगत अपने भारी भरकम स्टॉक का हवाला देकर अवधि बढ़ाने का अनुरोध कर रहा था।

अगर ऐसा किया जाता तो वह वाकई में गलत होता।

 इसकी दो बड़ी वजह हैं।

 पहली, अगर अवधि बढ़ा दी जाती तो यह नीतिगत विश्वसनीयता को नुकसान पहुंचाने वाली बात होती।

 बीएस-3 से बीएस-4 में बदलाव न तो ऐसा पहला कदम है, न ही आखिरी।

 अगर आज इजाजत दे दी जाती तो भविष्य में जब हम बीएस-5 और बीएस-6 मानक अपनाते तब भी ऐसी ही मांग की जाती।

 इतना ही नहीं बीएस-4 मानक में बदलाव भी कोई नया नहीं है।

 13 महानगर अप्रैल 2010 में ही इस मानक को अपना चुके हैं।

 विस्तार न देने की दूसरी वजह यह है कि अगर ऐसा किया जाता तो यह उन वाहन निर्माताओं के साथ ज्यादती होती जिन्होंने नियम का पालन किया।

 उदाहरण के लिए बजाज आटो ने बीएस-4 वाहन बनाने शुरू कर दिए हैं।

 उसकी दलील थी कि अधिक लागत, कीमत आदि के चलते प्रतिस्पर्धा में दिक्कत होनी शुरू हो चुकी है।

यह पहला अवसर नहीं है जब वाहन निर्माताओं ने बेहतर सुरक्षा और पर्यावरण मानक अपनाने में अनिच्छा जताई हो।

 अतीत में भी ग्लोबल कार असेसमेंट प्रोग्राम द्वारा किए गए सुरक्षा आकलन में पाया गया था कि पांच भारतीय कार कंपनियां यात्रियों के लिए असुरक्षित हैं।

 न केवल उनका ढांचा खराब था बल्कि अधिकांश कारों में एयरबैग नहीं थे।

 इनमें बैठना सुरक्षित नहीं था।

 हालात में सुधार हो रहा है लेकिन भारतीय कारें वैश्विक सुरक्षा मानकों से कोसों दूर हैं।

 निर्माता सुरक्षा और पर्यावरण पर निवेश करने के इच्छुक नहीं हैं।

 उनका दावा है कि भारतीय बाजार कीमत के लिहाज से संवेदनशील हैं और मानकों पर ध्यान देने से लागत बढ़ती है।

 लेकिन सुरक्षा और उत्सर्जन मानक से समझौता करने के लिए यह दलील ठीक नहीं।

 सर्वोच्च न्यायालय के इस निर्णय के बाद वाहन निर्माताओं को ऐसा करने से बाज आ जाना चाहिए।

, सौजन्य- बिजनेस स्टैंडर्ड।

