बीमारियों से त्रस्त देश ( दैनिक जागरण)।

समृद्धि एक वचन नहीं होती।

 यह समग्रता में खिलती है, राष्ट्र जीवन के सभी क्षेत्रों को समेटती है और सर्वभूतहित में प्रतिष्ठित होती है।

 भारतीय समृद्धि बेशक बढ़ी है, जीडीपी बढ़ी है, विदेशी मुद्रा भंडार बढ़ा है।

 उपभोक्तावाद बढ़ा है।

 विदेशी निवेश के लिए दरवाजों के साथ खिड़कियां भी खुल गई हैं।

 भारत इंडिया हो रहा है।

 युवा पीढ़ी का आत्मविश्वास बढ़ा है, लेकिन देश की बड़ी आबादी बुखार में कराह रही है।

 राष्ट्रीय राजधानी क्षेत्र में भी डेंगू, मलेरिया और चिकनगुनिया जैसी बुखार की बड़ी सेना हमलावर है।

 उत्तर प्रदेश की राजधानी लखनऊ में डेंगू से 61 मौते हो चुकी हैं।

 राज्य के गांव-गांव बुखार की आंच है, डेंगू मलेरिया का ताप है।

 छत्तीसगढ़, मध्य प्रदेश, झारखंड, गुजरात, उड़ीसा आदि भी विषम ज्वर की चपेट में हैं।

 भारत मलेरिया और डेंगू का प्रभावित क्षेत्र है।

 पड़ोसी देश मलेरिया से छुटकारा पा रहे हैं।

 न्यूजीलैंड डेंगू से मुक्त हो चुका है और श्रीलंका मलेरिया से।

 श्रीलंका ने मलेरिया से लंबे संघर्ष के बाद मुक्ति पाई है।

 मालदीव पहले से ही मलेरिया मुक्त है।

 भारत भी न्यूजीलैंड या श्रीलंका से क्यों नहीं प्रेरित हो सकता।

 आंकड़ों में राष्ट्रीय रुग्णता की सही तस्वीर नहीं होती।

 गांवों में मर रहे लोगों को डेंगू, मलेरिया या चिकनगुनिया के आंकड़ों में जगह नहीं मिलती।

 विश्व स्वास्थ्य संगठन के अनुसार भारत में हर साल लगभग 25 लाख लोग मलेरिया से प्रभावित होते हैं।

 पीछे दो दशक से आंध्र, महाराष्ट्र, मध्य प्रदेश, राजस्थान, छत्तीसगढ़, गुजरात व उड़ीसा में मलेरिया का प्रकोप बढ़ा है।

 यूपी भी इसी कतार में है।

, श्रीलंका में मलेरिया उन्मूलन कार्यक्रम के दौरान बीमारी या अन्य किसी भी काम से अस्पताल जाने वालों का रक्त परीक्षण अनिवार्य किया गया था।

 घर-घर जाकर भी जांचें करवाई गई थीं।

 मच्छरों से बचाव वाली मच्छरदानी पर भी रसायनों का स्प्रे करवाया जाता था।

 भारत में ऐसा अभियान नहीं चलता।

 जनस्वास्थ्य राज्य सूची में ‘लोक स्वास्थ्य, स्वच्छता अस्पताल और औषधालय’ शीर्षक से महत्वपूर्ण विषय है।

 मेडिकल शिक्षा केंद्र सूची में है।

 केंद्र और राज्य, दोनों ही जनस्वास्थ्य के लिए जिम्मेदार हैं।

 लेकिन महामारी जैसी आपदाओं में भी जनस्वास्थ्य सर्वोच्च वरीयता का विषय नहीं बनता।

 1958 में राष्ट्रीय मलेरिया उन्मूलन प्रोग्राम बना था।

 यह डीडीटी छिड़काव तक सीमित था।

 राष्ट्रीय ग्रामीण स्वास्थ्य मिशन 2005 भी जारी है।

 लेकिन उपलब्धियां नदारद हैं।

 2030 तक मलेरिया मुक्ति का लक्ष्य है।

 जाहिर है कि चुनौती बड़ी है।

 भारत का स्वास्थ्य विज्ञान कम से कम ईसा से 2500 से 1500 वर्ष पुराना है।

 ऋग्वेद में तमाम उपचारों के उल्लेख हैं।

 अमेरिकी विद्वान ब्लूमफील्ड ने अथर्ववेद पर लिखी किताब में चिकित्सा विज्ञान का दिलचस्प उल्लेख किया है।

 कहते हैं ‘बुखार शरीर को आग की तरह तपाता है।

 कभी सर्दी के साथ आता है, अपने भाई कफ को साथ लाता है, बहन खांसी भी साथ आती है।

 यक्ष्मा (टीबी) उसका भतीजा है।

’ चरक संहिता आयुर्विज्ञान का प्रतिष्ठित ग्रंथ है।

 यहां चिकित्सा नहीं संयम प्रधान सक्रिय दिनचर्या पर जोर है।

 बताते हैं विषयों के अतियोग, मिथ्यायोग या वियोग से रोग पैदा होते हैं।

 जल, वायु की स्वच्छता से रोग नहीं होते।

 संप्रति जल और वायु, दोनों प्रदूषित हैं।

 केंद्रीय प्रदूषण नियंत्रण बोर्ड के सर्वेक्षण में सबसे कम प्रदूषण वाले पांच स्थानों की सूची है।

 सूची में प्रथम नगर पथानामथिटा केरल का है, तीसरे और पांचवें क्रम के नगर भी केरल के हैं।

 कर्नाटक का मंगलुरू दूसरा व इसी राज्य का हासन चौथा है।

 राष्ट्रीय राजधानी दिल्ली का वायु प्रदूषण अंतरराष्ट्रीय चर्चा में है।

 उत्तर प्रदेश सरकार ने कानपुर के वायु प्रदूषण को खतरनाक बताया था।

, जल और जीवन पर्यायवाची हैं।

 राष्ट्रीय स्वास्थ्य का सबसे बड़ा शत्रु है जल प्रदूषण।

 शरीर का बड़ा भाग जल है और जल प्रदूषित है।

 एक ताजी रिपोर्ट के अनुसार देश के 400 जिलों का जल विषैला हो चुका है।

 भूजल में खतरनाक रसायन पाए गए हैं।

 देश में हर साल लगभग ढाई करोड़ लोग फ्लोराइड जैसे रसायनों से प्रदूषित जल से पैदा बीमारियों में फंसते हैं।

 लाखों बच्चे विकलांगता जैसे रोगों के शिकार होते हैं।

 यूपी का उन्नाव-कानपुर क्षेत्र इसका प्रत्यक्ष उदाहरण है।

 औद्योगिक इकाइयों का जहरीला पानी और कचरे से युक्त नाले भी भूगर्भ जल में मिलते हैं।

 डेंगू, मलेरिया या चिकनगुनिया आदि के संवाहक मच्छर इसी खुले जल में वंश वृद्धि करते हैं।

 शुद्ध पेयजल का संकट बड़ा है।

 बोतल बंद ब्रांडेड पानी और भी खतरनाक है, इसमें मौजूद रसायन बोतल की प्लास्टिक से रासायनिक क्रिया करते हैं और जल खतरनाक हो जाता है।

 जल प्रदूषण रोकने के लिए विशेष जल संस्कृति की आवश्यकता है।

 गंगा जैसी नदियों में शव फेंकने जैसी परंपरा पर भी रोक लगाई जानी चाहिए।

, प्रधानमंत्री नरेंद्र मोदी ने महत्वाकांक्षी स्वच्छ भारत अभियान चलाया है।

 इसका संबंध हमारे रोजमर्रा के व्यवहार से है।

 स्वच्छता सबको अच्छी लगती है लेकिन पान मसाला, सिगरेट की डिब्बी या उपभोक्ता वस्तु का डिब्बा कहीं भी फेंकना सबको अच्छा लगता है।

 दोनों में अंतरविरोध है।

 स्वच्छता चाहिए तो दैनिक आचार व्यवहार में संयम चाहिए।

 हम भारतवासी स्वच्छता के लिए सरकारों पर निर्भर हैं।

 सरकारों व नगर निकायों ने स्वच्छता अभियान को हल्के में लिया है।

 ऐसा नहीं होना चाहिए था।

 स्वच्छता का संबंध बीमारियों के उन्मूलन से है।

 जन स्वास्थ्य और आनंद पर्यायवाची हैं।

 संविधान के अनु. 21 के अनुसार स्वस्थ जीवन के लिए उत्तम परिस्थितियां पाना व्यक्ति का मौलिक अधिकार है।

 बीमार लोग राष्ट्रीय उत्पादन में भागीदार नहीं हो सकते।

 राष्ट्रीय राजधानी क्षेत्र के उद्यमों में बुखार के प्रकोप में श्रमिकों का अभाव देखा जा रहा है।

 ग्रामीण क्षेत्रों में कृषि सहित अन्य अनेक उत्पादक कार्य कुप्रभावित हो रहे हैं।

 उत्पादन की दृष्टि से प्रत्येक व्यक्ति राष्ट्र का सक्रिय मानव संसाधन है।

 अन्य योजनाएं या वरीयताएं टाली जा सकती हैं।

 लेकिन जनस्वास्थ्य की समस्या नहीं।

 ध्यान दिया जाना चाहिए कि देश की स्वास्थ्य सेवाएं स्वयं में रुग्ण हैं, महंगी हैं और आम आदमी की पहुंच से दूर हैं।

 यहां मानवीय संवेदना और कर्तव्यपरायणता का अभाव है।

 स्वास्थ्य सेवाओं को सर्वसुलभ बनाना राष्ट्रीय दायित्व है।

 रोगों से बचाव के लिए जीवन की गुणवत्ता में सुधार की आवश्यकता है।

लेखक :- हृदय नारायण दीक्षीत (उप्र में भाजपा विधान परिषद दल के प्रमुख रहे हैं)।

सौजन्य :- दैनिक जागरण, 16-09-2016।

