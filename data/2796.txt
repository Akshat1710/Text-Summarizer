देवभूमि में अपराध (दैनिक जागरण)।

अपराध के नजरिये से देखा जाए तो हिमाचल प्रदेश की गिनती शांत राज्य के रूप में की जाती है।

 इसका एक कारण यह भी है कि पहाड़ के लोग भोले व शांतिप्रिय होते है।

 लेकिन इसका यह अर्थ नहीं कि प्रदेश अपराध की काली छाया से मुक्त है।

 पहाड़ की शांत फिजाओं में अपराध के मामले बढ़े हैं, जिससे हर वर्ग चिंतित है।

 अपराधी प्रदेश की कानून-व्यवस्था को चुनौती दे रहे हैं, जिससे लोगों में असुरक्षा बोध पनपने लगा है।

 लोग न घर में और न ही बाहर खुद को सुरक्षित महसूस कर रहे हैं।

 इसे पुलिस तंत्र की नाकामी कहें या अपराधियों के बढ़ते हौसले कि तमाम प्रयास करने के बावजूद ऐसे मामलों में कोई कमी नहीं आ रही।

 प्रदेश में हत्या, लूटपाट, महिलाओं पर अपराध, नशा तस्करी व ठगी के मामले रोजमर्रा की बात होकर रह गए हैं।

 चंद पैसों के लिए निदरेष लोगों का खून बहाया जा रहा है।

 शिमला जिले के कुमारसैन क्षेत्र के बीथल में दो नेपाली व्यक्तियों को इतना पीटा गया कि एक की मौत हो गई और दूसरा अस्पताल में दाखिल है।

 नशे की तस्करी के मामलों में कहीं कोई कमी दर्ज नहीं की जा रही है।

 महिलाओं पर अपराध के मामले भी कम होने का नाम नहीं ले रहे।

 हर रोज ऐसे मामले सामने आ रहे हैं, जो मानवता को शर्मसार करते हैं।

 ठगी, चोरी व लूट के मामले भी कम नहीं हैं।

 लोगों में तनाव व परेशानी इतनी हावी होने लगी हैं कि पढ़ा-लिखा वर्ग भी आत्महत्या जैसा कदम उठाने को मजबूर हो रहा है।

 मंडी जिले के बग्गी में शिक्षक द्वारा आत्महत्या करना साबित करता है कि लोगों में धैर्य व सहनशक्ति की कर्मी आई है।

 आपराधिक मामलों में हो रही वृद्धि से पहाड़ की छवि प्रभावित हो रही है।

 किसी के खून से हाथ रंगना या किसी का भरोसा तोड़ना पहाड़ की संस्कृति का हिस्सा कभी भी नहीं रहा।

 सभ्य समाज में अपराध और अपराधियों के लिए कोई जगह नहीं होती।

 लोगों की सुरक्षा के लिए सरकार व पुलिस के स्तर पर जो भी कदम उठाए जाने हैं, वे जल्द उठाए जाने चाहिए ताकि लोग भयमुक्त होकर जी सकें।

 लोगों का भी दायित्व है कि अपराध की घटना को छिपाएं नहीं और पुलिस को पूरा सहयोग दें।

 सच्चाई का दामन पकड़कर ही सभ्य समाज के सपने को साकार किया जा सकता है।

 मूकदर्शक बनकर अपराध सहने या देखने से अच्छा है कि आवाज बुलंद कर उसे रोकने में सहायक बनें।

 अपराधी चाहे कोई अपना ही क्यों न हो, चुप न बैठें।

 जब तक समाज जागरूक नहीं होगा, आपराधिक गतिविधियों पर अंकुश नहीं लग पाएगा।

 जरूरी है कि जनता जागरूक हो।

 सब मिलकर प्रयास करें तो प्रदेश को अपराध की काली छाया से मुक्त करवाना मुश्किल नहीं है।

 देवभूमि की गरिमा को बनाए रखने के लिए अपराध से जंग लड़ने के लिए हर वर्ग को आगे आना होगा।

 (स्थानीय संपादकीय : हिमाचल )।

सौजन्य – दैनिक जागरण।

