नमामि गंगे (दैनिक ट्रिब्यून)।

एक बूंद भी साफ नहीं हुई अब तक।

प्रधानमंत्री की ‘नमामि गंगे’ परियोजना की बाबत सुप्रीम कोर्ट ने नेशनल ग्रीन टि्रब्यूनल से सवाल किया है कि इस महत्वाकांक्षी परियोजना को सिरे चढ़ाने के लिए रोजाना आधार पर क्या कभी सुनवाई या कोई बैठक हुई।

 उसकी शुरुआती टिप्पणी ही यही थी कि अभी तक गंगा की एक बूंद तक साफ नहीं हुई।

 गंगा सफाई परियोजना शुरू हुए दो साल गुजर गए हैं लेकिन संबंधित अधिकारियों की चंद बैठकों के अलावा कुछ नहीं हुआ।

 बल्कि इस परियोजना में शामिल राज्य व केंद्र सरकार की एजेंसियों में बाकायदा खींचातानी जारी है।

 पर्यावरण विभाग से जल संसाधन मंत्रालय को स्थानांतरित होने के बावजूद इस परियोजना को बचाने के लिए सुप्रीम कोर्ट को बीच में कूदना पड़ा।

 नेशनल ग्रीन टि्रब्यूनल द्वारा इस मिशन को अपने हाथ में लिए जाने के दृष्टिगत यह पहले ही स्पष्ट ऐलान किया जा चुका था कि एनडीए सरकार गंगा सफाई अभियान में बुरी तरह फेल हो चुकी है।

 गंगा सफाई परियोजना नरेंद्र मोदी के 2014 के चुनावी एजेंडे का अहम हिस्सा थी।

 इसे चुनावी अभियान में अहम एजेंडा घोषित करने के पीछे एक कारण यह भी था कि पिछले 30 सालों से हो रहे इस काम में विफलता ही हाथ लगी।

 सफाई के नाम पर कई हजार करोड़ रुपए पानी में बहा दिए गए।

 इसकी सफाई पर काम 1985 में राजीव गांधी सरकार के दौरान शुरू हुआ, जिसे बाद में यूपीए सरकार ने जारी रखा।

 गंगा के लिए फंड की कभी कमी नहीं रही, लेकिन अगर कमी थी तो उन दोषियों के खिलाफ कार्रवाई करने की इच्छा शक्ति की।

इन दोषियों में वे उद्योगपति भी शामिल हैं जो गंगा को मलिन करके पर्यावरण कानूनों की धज्जियां उड़ा रहे हैं।

 इस परियोजना की दूसरी विफलता का कारण वे अंतर्विभागीय दीवारें हैं जो गंगा सफाई के क्रियान्वयन का समूचा कार्य रोके बैठी हैं और इन सभी का इलाज एक ही है कि यहां न्यायिक हस्तक्षेप का डंडा चले।

 महती परियोजना के लिए फंड अलॉट करना मिशन का पहला चरण है।

 पर्यावरण सुरक्षा कानून लगाते वक्त यह लाजिमी है कि इससे किसी न किसी के व्यावसायिक हितों को नुकसान पहुंचेगा।

 इसके लिए चाहिए इच्छा शक्ति जो सिर्फ राजनीतिक स्तर पर ही संभव है।

 यह भी तभी हो सकती है जब राजनेताओं पर आम जनता (वोटरों) का दबाव हो।

 पर्यावरण मुद‍्दों को लेकर यह इच्छा शक्ति सभी दलों के नेताओं में न के बराबर है।

 दो साल शासन करने के बाद भाजपा ने इसे यूपी में चुनावी एजेंडा तक नहीं बनाया।

 सपा इससे खुश है।

 अब रही आम जनता।

 वह इसके लिए स्वयंसेवी संस्थाओं, कार्यकर्ताओं तथा अदालतों के जरिए अपनी चिंताएं जाहिर करती रहती है।

, सौजन्य- दैनिक ट्रिब्यून।

