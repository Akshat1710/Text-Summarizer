काले धन का खास ठिकाना (दैनिक जागरण)।

प्रधानमंत्री नरेंद्र मोदी द्वारा आठ नवंबर को 500 और 1000 रुपये के नोटों के चलन को रोकने की घोषणा के लगभग तुरंत बाद से ही यह चर्चा चालू हो गई कि इसका राजनीति, राजनीतिक दलों और चुनावों पर क्या असर पड़ेगा।

इस सवाल का उत्तर ढूंढ़ने के लिए हमें पहले दो-तीन और मुद्दों पर सोचना होगा।

 सबसे पहला मुद्दा है कि क्या इस कदम का देश और देश की आर्थिक व्यवस्था पर कुछ असर पड़ेगा।

 इसका पहला और सतही उत्तर है, हां पड़ेगा।

 लेकिन अगर सतह से थोड़ा नीचे जाएं और सोचें कि इस कदम से क्या भविष्य में काला धन बनना बंद हो जाएगा तो हमें सोचना पड़ेगा।

 अगर 10 नवंबर को किसी ड्राइवर ने किसी ट्रैफिक नियम का उल्लंघन किया और वह पकड़ा गया।

 उसने चालान से बचने के लिए रिश्वत देनी चाही और रिश्वत ले ली गई और उसे छोड़ दिया गया तो क्या रिश्वत पुराने नोटों में थी या नए नोटों में।

अगर वह पुराने नोटों में भी थी, तो क्या वह 500 या 1000 के नोटों में थी या 100-100 के नोटों में।

 जो भी हो, इससे कम से कम यह तो साफ है कि जब तक हम अपना काम और कारोबार करने के तरीके नहीं बदलेंगे तब तक देश में काला धन बनना बंद नहीं हो सकता।

 1क्या हम अपना कारोबार करने का तरीका बदल सकते हैं।

 अवश्य बदल सकते हैं, लेकिन उसके लिए कुछ ठोस कदम उठाने की जरूरत है।

 जीएसटी जैसे कदम तो अपनी जगह ठीक हैं, लेकिन काले धन का मूल स्नोत कहीं और है।

 उस स्नोत की तलाश हमें राजनीति और चुनावों की ओर जाने के लिए बाध्य कर देती है।

इसमें तो अब किसी को भी संदेह नहीं है कि चुनावों में बेइंतहा, असीमित खर्चा होता है।

 यह एक कारण दिया जाता है, जिसकी वजह से सरकार लोकसभा और विधानसभाओं के चुनाव एक साथ करना चाहती है।

 चुनावी और राजनीतिक खर्चो को ठीक से समझने के लिए दो-एक तथ्यों को जानना बहुत जरूरी है।

 पहला तथ्य तो यह है कि इक्के-दुक्के को छोड़कर सब चुनावी उम्मीदवार अपने चुनावी खर्चे के शपथ पत्र (जिसे वे कानूनी तौर पर शपथ लेकर भरते हैं) में सरासर झूठ बोलते हैं।

इसके बारे में आंकड़े देखिए।

 2009 के लोकसभा के चुनाव में 6753 उम्मीदवारों में से केवल चार ने कहा कि उन्होंने खर्च की सीमा से अधिक खर्चा किया था।

 34 उम्मीदवारों ने कहा कि उन्होंने खर्च की सीमा का 90 से 95 प्रतिशत खर्च किया था।

 6753 में से 34 घटाएं तो 6719 बचता है, जो कि 6753 का 99.99 प्रतिशत है।

 इन 6719 या 99.99 प्रतिशत उम्मीदवारों ने कानूनी शपथ-पत्रों में लिखकर बताया कि उन्होंने खर्चे की सीमा का केवल 45 से 55 प्रतिशत खर्चा किया।

 इन आंकड़ों के होते हुए भी यह गुहार हमेशा सुनने को मिलती है कि उम्मीदवारों के चुनावी खर्च की सीमा बहुत कम है और उसको बढ़ाना चाहिए।

2009 में जीते हुए एक प्रत्याशी ने, जिनका अब दुर्भाग्य से देहांत हो चुका है, 2014 के लोकसभा चुनाव के कुछ दिन पहले एक आमसभा में कहा था कि उनके 2009 के चुनाव में आठ करोड़ रुपये खर्च हुए थे।

 यह साफ है कि जिस खर्चे को शपथ पत्र में नहीं दिखाया जाता वह काले धन से होता है।

1उम्मीदवारों के खर्चे की तो सीमा निर्धारित है (हालांकि उस सीमा का कोई फायदा नहीं है), लेकिन राजनीतिक दलों के चुनावी खर्च पर तो कोई सीमा भी निर्धारित नहीं है।

 चुनावों के अलावा भी राजनीतिक दलों के बहुत खर्च हैं।

 इस सबके लिए राजनीतिक दलों के पास पैसा कहां से आता है।

 उनकी आमदनी कितनी है और कहां से होती है।

 और वे उसे कैसे खर्च करते हैं।

 कहां खर्च करते हैं।

इनसब के बारे में जानकारी ना के बराबर है।

 राजनीतिक दल हर साल अपनी आमदनी का ब्योरा आयकर विभाग को देते हैं।

 हालांकि संसद के बनाए हुए कानून के मुताबिक राजनीतिक दलों को आयकर से पूरी-पूरी छूट है।

 वे एक और सूचना चुनाव आयोग को देते हैं जिसमें उस चंदे की जानकारी होती है जो उनको 20,000 रुपये से अधिक की राशि में मिलता है।

 इन दोनों सूचनाओं को एकसाथ देखने से साफ हो जाता है कि सब राजनीतिक दलों को मिलाकर 20,000 रुपये से ज्यादा के चंदे उनकी कुल आमदनी का केवल 20 से 25 प्रतिशत होते हैं।

 इसका मतलब है कि यह किसी को पता नहीं है कि राजनीतिक दलों की 75 से 80 प्रतिशत आय कहां से आती है।

1इस 75 से 80 प्रतिशत आय के स्नोत जानने के लिए जब राजनीतिक दलों को सूचना अधिकार कानून के अंतर्गत आवेदन भेजे गए तो उन्होंने कहा कि सूचना अधिकार कानून उन पर लागू नहीं है।

जब यह मामला केंद्रीय सूचना आयोग के सामने उठाया गया तो दो साल तक कई सुनवाई (जिनमें सभी राजनीतिक दलों के नेताओं ने अपने विचार रखे और उनके लिए बड़े-बड़े वकीलों ने दलीलें दीं) करने के बाद केंद्रीय सूचना आयोग ने यह फैसला दिया कि छह राष्ट्रीय राजनीतिक दल सूचना अधिकार कानून के अंतर्गत पब्लिक अथॉरिटी हैं।

 यानी कि सूचना अधिकार कानून उन पर पूरी तरह लागू होता है और उनको सूचना अधिकार कानून के अंतर्गत दिए आवेदनों के उत्तर देने चाहिए।

 इसके बावजूद भी छहों के छह राष्ट्रीय राजनीतिक दलों ने केंद्रीय सूचना आयोग के इस फैसले की खुल्लम-खुल्ला अवहेलना की।

 जब केंद्रीय सूचना आयोग को बताया गया कि उसके निर्णय का पालन नहीं किया जा रहा है, तो आयोग ने उन्हीं छह राष्ट्रीय राजनीतिक दलों को कारण बताओ नोटिस भेजे।

छहों में से किसी भी राजनीतिक दल ने आयोग के कारण बताओ नोटिस का जवाब देना भी जरूरी नहीं समझा।

 दो साल तक नोटिस देने के बाद आयोग ने कह दिया कि वह अपना ही दिया हुआ फैसला लागू कराने में असमर्थ है।

सूचना आयोग की ओर से लाचारी जताने के बाद यह मामला उच्चतम न्यायालय के सामने ले जाया गया, जहां ये अभी चल रहा है।

 गौरतलब है कि जब उच्चतम न्यायालय ने सभी राजनीतिक दलों और भारत सरकार से इस मामले पर उनकी राय पूछी तो सबसे पहले भारत सरकार ने एक शपथ पत्र में यह लिखकर दिया कि उसके विचार में राजनीतिक दलों पर सूचना अधिकार कानून लागू नहीं होना चाहिए।

 इसका सीधा-सीधा अर्थ है कि सरकारें नहीं चाहतीं कि राजनीतिक दलों का कामकाज पारदर्शी हो।

 जब तक राजनीतिक दलों के पैसे का लेन-देन पारदर्शी नहीं होगा तब तक देश में काला धन खत्म हो सकता है या नहीं, इसका अंदाजा सहज ही लगाया जा सकता है।

(लेखक जगदीप छोकर आइआइएम अहमदाबाद के पूर्व डीन और एडीआर के संस्थापक सदस्य हैं), सौजन्य – दैनिक जागरण,19-11-2016।

