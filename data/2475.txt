वक्त के साथ बदलता संघ (दैनिक जागरण)।

राष्ट्रीय स्वयंसेवक संघ भारतीय राजनीतिक विमर्श में सदैव एक विवादास्पद संगठन बना रहा है।

 उसे लेकरबातें तो बहुत होती रही हैं, लेकिन उसे समझने के बौद्धिक प्रयास कम ही हुए हैं।

 1980 के दशक में आई बाल्टर एंडरसन और श्रीधर दामले की पुस्तक ‘ब्रदरहुड इन सैफरन और वामपंथी देसराज गोयल की पुस्तक ‘राष्ट्रीय स्वयंसेवक संघ’ को छोड़ इक्का-दुक्का प्रयास ही होते रहे हैं।

 ये प्रयास भी तार्किक बौद्धिक प्रयास न होकर विभिन्न राजनीतिक धारणा से राष्ट्रीय स्वयंसेवक संघ को देखने की ‘एक्टिविस्ट नजरिये’ का प्रतिफलन बनकर रह गए।

 मुझे तो कई बार लगता है कि राष्ट्रीय स्वयंसेवक संघ लगातार बदलता रहा है और हम एक बौद्धिक के रूप में इन बदलावों को डाक्युमेंट करने एवं विश्लेषित करने में अक्षम रहे हैं।

 आज एक ‘नया राष्ट्रीय स्वयंसेवक संघ’ हमारे समक्ष सक्रिय है, किंतु उसे देखने का हमारा नजरिया पुराना है।

 अपने गठन के नब्बे वर्ष बाद यह नया आरएसएस पुराने संघ के अनेक तत्वों का नैरन्तर्य तो बनाए हुए है, किंतु उसने अपने चरित्र एवं ढांचे में कई नए तत्व जोड़े हैं।

 यह परिवर्तन सिर्फ खाकी हाफपैंट से भूरे फुलपैंट में परिवर्तन न होकर उसके चरित्र, नजरिये एवं प्रयासों का परिवर्तन है।

राष्ट्रीय स्वयंसेवक संघ ने हिंदू धर्म और पारंपरिक सांस्कृतिक भाषा के साथ ही जनतंत्र एवं आधुनिकता के नए तर्कों का भी अपनी भाषा में समावेश किया है या यों कहें कि जनतंत्र एवं आधुनिकता ने उसके स्वरूप को बदला है।

 इस नए आरएसएस का ‘स्वरूप’ सिर्फ एक ‘संघ संगठन’ से नहीं बनता, बल्कि उसके उन हजारों अनुषांगिक संगठनों से बनता है जो अपने-अपने ढंग से समाज में सक्रिय होकर अनेक सामाजिक समुदायों को प्रभावित कर रहे हैं।

 विद्या भारती, सरस्वती शिशु मंदिर जैसे संगठनों को तो हम जानते हैं, परंतु हम यह नहीं लक्ष्य कर पाते कि राष्ट्रीय सेवा संगठन के बैनर तले संघ के लगभग 800 एनजीओ राष्ट्रीय आपदा, प्राकृतिक आपदा, गरीबी जैसे मुद्दों पर अखिल भारतीय स्तर पर सक्रिय हैं।

 अप्रैल 2015 में इनका एक राष्ट्रीय सम्मेलन बेंगलुरु में आयोजित किया गया था जिसे प्रमुख उद्योगपति अजीम प्रेम जी ने संबोधित किया था।

 विद्या भारती जैसे संगठन शैक्षिक नवोन्मेष एवं प्रज्ञा प्रवाह बौद्धिकों को जोड़ने की दिशा में सक्रिय हैं।

 विद्या भारती शिक्षा के क्षेत्र में संघ विचारधारा से जुड़ी पाठ्य पुस्तकें एवं शिक्षण प्रणाली विकसित करने में लगी है।

 विज्ञान भारती जैसा संगठन वैज्ञानिकों एवं विज्ञान के नए शोधों से समन्वय स्थापित करने में लगा है।

 संस्कार भारती एवं साहित्य परिषद भी अपने-अपने क्षेत्रों में कार्यरत हैं।

 संघ एवं उसके आनुषांगिक संगठनों में शरीर एवं उसके अंग जैसे संबंध होते हैं।

 संघ के विचार का निर्माण संघ एवं उसके अनुषांगिक संगठनों के बीच वैचारिक संवाद एवं वैचारिक अंतर्विरोधों एवं टकराहटों से होता है।

 जैसे भारतीय मजदूर संघ भूमि अधिग्रहण के मुद्दे पर एवं स्वदेशी जागरण मंच बाजार एवं उदारीकरण के मुद्दे पर भाजपा शासित सरकार एवं संघ के कई वैचारिक धड़ों से अलग मत रखते हुए अपने विरोध प्रदर्शित करते रहे हैं।

 इस प्रकार इस नए राष्ट्रीय स्वयंसेवक संघ ने अनेक वैचारिक अंतर्विरोधों एवं टकराहटों का समन्वय करने की कला विकसित कर ली है।

 इसे कई बार ‘विरुद्धों के सामंजस्य’ के रूप में भी देखा जा सकता है।

 चूंकि समाज एवं सामाजिक विकास एवं उनमें विकसित हो रहे अनेक सामाजिक समूह आर्थिक विकास एवं चेतना के अनेक स्तरों पर जी रहे हैं, फलत: उन्हें प्रतिनिधित्व करने वाले संगठन इन सामाजिक अंतर्विरोधों को प्रतिफलित करेंगे ही।

 राष्ट्रीय स्वयंसेवक संघ ने इन अंतर्विरोधों को अपने विमर्श में जगह दी है।

समलैंगिकता को अपराध न मानना इस नए बन रहे संघ के पारंपरिक भारतीय कहे जाने वाले मतों से भिन्न रुख के रूप में देखा जा सकता है।

 आरक्षण के सवाल पर भी संघ की मान्यता उसकी समीक्षा के तर्क के बावजूद ‘जब तक सामाजिक जरूरत हो तब तक उसे बनाए रखने’ का पक्षधर बनकर उभरा है।

 संघ की शाखाओं में पहले महिलाओं की भागीदारी न के बराबर होती थी।

 अब इसमें महिलाओं को शामिल करने पर जोर दिया जाने लगा है।

 जनतंत्र एवं सामाजिक समूहों के दबाव ने संघ की समलैंगिकता एवं आरक्षण जैसे मुद्दों पर पारंपरिक स्टैंड में बड़ा परिवर्तन पैदा किया है।

 संघ ने इधर अपने वैचारिक विमर्शपरक संवादों में एक ही मत के अतिरिक्त अनेक उदारवादी एवं विरोधी मतों को भी शामिल करने की कोशिश की है।

 संघ ने ‘आइडिया ऑफ इंडिया’ कान्क्लेव की एक सीरीज शुरू की है।

 संघ चिंतक राम माधव के बौैद्धिक नेतृत्व में अभी हाल में गोवा में हुए कान्क्लेव में अनेक विरोधी मत रखने वाले चेहरों को शामिल होते देखा गया।

 संघ चिंतक राम माधव का संगठन ‘इंडिया फाउंडेशन’ नीति निर्माण एवं समाज परिवर्तन से जुड़े आयोजन करने में लगा हुआ है।

 दलितों को जोड़ने के लिए संघ के समरसता अभियान के तहत अनेक प्रयास चल रहे हैं।

 अंबेडकर पर संघ की नई विचारधारा का राजनीतिक प्रतिफलन भाजपा सरकार की अंबेडकर के प्रतीक से जुड़ने के प्रयासों के रूप में देखा जा सकता है।

संघ लगातार नए बन रहे भारतीय समाज, विकास के सकारात्मक एवं नकारात्मक प्रभावों, नए बाजार, आर्थिक उदारतावाद की समस्याओं एवं इनसे बनी नई स्थितियों पर लगातार प्रतिक्रिया व्यक्त कर रहा है।

 इस नई आधुनिकता को उसने अपनी सांस्कृतिक राजनीति की भाषा में शामिल कर लिया है।

 साथ ही भारतीय धर्म एवं समाज की पुरानी भाषा को इस नई भाषा के साथ जोड़कर नया सम्मिश्रण तैयार किया है।

 इसके बावजूद उसके सामने अभी भी मुस्लिम समाज के साथ अपने रिश्तों को परिमार्जित करने की चुनौती है, जिसे वे ‘सूफी समागम’ जैसे आयोजन में शिरकत कर परिभाषित करना चाहते हैं।

 मुसलमानों के बीच राष्ट्रीय मुस्लिम संघ बनाने की दिशा में भी कार्य चल रहा है।

 संघ एवं उसके विचारक अपने ढंग से इतिहास की व्याख्या करते हुए कहते हैं कि भारत में मुस्लिम बाहर से नहीं आए, वे यहीं की हिंदू जातियों से धर्मांतरित होकर बने हैं।

 भले ही घर वापसी जैसे अभियान संघ के अनुषांगिक संगठन चला रहे हो, किंतु इन प्रयासों का हश्र नकारात्मक ही हुआ है।

 देखना यह है कि इस वैचारिक फैसले का समाधान यह नया बन रहा संघ कैसे कर पाता है।

 लेखक बद्री नारायण, प्रोफेसर एवं समाज वैज्ञानिक हैं , सौजन्य – दैनिक जागरण, 09-12-2016।

