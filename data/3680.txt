सात निश्चय की प्रतिबद्धता (राष्ट्रीय सहारा)।

साल 2016-17 का बिहार का बजट कई मायनों में अहम है।

 खास बात यह है कि आजादी के बाद का बिहार का सबसे बड़ा बजट है।

 चुनाव से पहले जनता से किए गए वादों को पूरा करने का संकल्प दोहराते हुए महागठबंधन सरकार के वित्त मंत्री अब्दुल बारी सिद्दीकी ने 2016-17 का बजट पेश किया।

 बजट में मुख्यमंत्री नीतीश कुमार के ‘‘सात निश्चय’ को पूरा करने की प्रतिबद्धता और झलक साफ तौर पर परिलक्षित होती है।

 साथ ही, विकास को लेकर हमेशा आगे रहने वाले नीतीश कुमार और लालू यादव के संकल्प का मिशण्रइस बजट में देखने को मिलता है।

 बिहार के वित्त मंत्री ने कुल 1 लाख 44 हजार 696 करोड़ का बजट पेश किया जो बीते वित्त वर्ष की तुलना में 24 हजार 491 करोड़ रुपये ज्यादा हैं।

 आज से करीब दस साल पहले तक जो भी बजट पेश किए गए वो करीब 25 से 30 हजार करोड़ का हुआ करता था।

 इस लिहाज से देखें तो यह काफी बड़ा बजट है।

 और सरकार के विजन को भी दर्शाता है।

 नीतीश कुमार के बारे में जो परसेप्शन है कि वह विकासपरक सोच रखते हैं और एक ठोस योजना, संकल्पना और समय के साथ आगे बढ़ने वाले राजनेता हैं, यह बजट उसी को प्रतिबिंबित करता है।

 इस बार के बजट में सबसे ज्यादा राशि शिक्षा पर खर्च करने की बात कही गई है।

, बिहार सरकार ने इस बार शिक्षा पर सबसे ज्यादा खर्च का प्रावधान कर यह संकेत दिया है कि शिक्षा को लेकर या शैक्षणिक माहौल को लेकर देश भर में जिस तरह की बातें होती रही हैं, उनके उलट राज्य को शैक्षणिक स्तर पर देश का सरताज बना देना है।

 मुख्यमंत्री नीतीश कुमार के सपने सात निश्चय को धरातल पर उतारने के लिए भी इस बजट में 5,400 करोड़ रु पये का प्रावधान किया है, वहीं इस बार 14,649 करोड़ रुपये का सरप्लस बजट सरकार ने पेश किया है।

बिहार के बजट में विभागवार राशि का जो आवंटन किया गया है, वह साफ दर्शाता है कि महागठबंधन सरकार बिहार के विकास को लेकर वाकई में काफी संजीदा है।

 बिहार में नए मेडिकल कॉलेजों से लेकर कई जिलों में विज्ञान केंद्र खोलना, इंजीनियरिंग और पॉलिटेक्निक के साथ नर्सिग स्कूल और पारा मेडिकल कॉलेज खोलने की योजना है।

 ये सभी संस्थान शिक्षा और पेशेवर शिक्षा से जुड़े हुए हैं।

 इस बजट के आईने में सरकार की नेकनीयत को देखा जा सकता है, जो पूरी तरह स्पष्ट है।

 इसकी तसदीक खुद वित्त मंत्री करते दिखते भी हैं।

 बजट पर बोलते हुए वित्त मंत्री ने सबसे पहले स्पष्ट किया कि सरकार के लिए मुख्यमंत्री के सात निश्चय पहली प्राथमिकता शामिल है, जिसमें आर्थिक हल, युवाओं को बल, आरक्षित रोजगार महिलाओं का अधिकार, हर घर बिजली, हर घर नल का जल, घर तक पक्की गली और नालियां, शौचालय निर्माण, घर का सम्मान और अवसर बढ़े, आगे पढ़े को शामिल किया गया है।

 इन सात्त निश्चयों को उस विषय से जुड़े विभाग को दे दिया गया है।

 उसके लिए सरकार पर्याप्त बजट भी दे रही है।

, कुल मिलाकर देखें तो शिक्षा, बिजली, स्वास्य और सड़क पर सर्वाधिक महत्त्व के साथ यह बजट ‘‘सात निश्चयों’ पर केंद्रित रहा।

 सरकार ने 2016-17 वित्तीय वर्ष में शिक्षा के लिए 21,897 करोड़ रु पये का प्रावधान किया है।

 यह पूरे बजट का अकेले 15.31 प्रतिशत है, जो सभी विभागों से ज्यादा है।

 दरअसल, नीतीश की सोच राज्य को नॉलेज सोसायटी यानी ‘‘ज्ञान समाज’ के रूप में स्थापित करने की है।

 यही कारण है कि सड़क, पुल और बिजली (ऊर्जा क्षेत्र) से ज्यादा रकम शिक्षा पर आवंटित की गई है।

 शिक्षा के बाद ऊर्जा पर सबसे ज्यादा खर्च करने की बात है।

 इस बार गांव-कस्बों तक बिजली पहुंचाने का सरकार का इरादा पूरी तरह मजबूत दिख रहा है।

 सरकार ने ऊर्जा के लिए बजट में 14,367 करोड़ रु पये का प्रावधान किया है।

 शिक्षा के बाद सरकार सबसे ज्यादा पैसा ऊर्जा के क्षेत्र में खर्च कर रही है।

 ऊर्जा के लिए सरकार ने कुल बजट का 13.51 प्रतिशत निकाला है।

 सरकार का दावा है कि अगले दो साल में हर घर में बिजली पहुंचा दी जाए।

 वैसे भी बिजली के मामले में राज्य की हालत पहले से काफी बेहतर तो हुई ही है।

 आज से 15 साल पहले बिजली और सड़क की हालत काफी दयनीय थी।

 इस नाते, नीतीश कुमार को ये मसले ज्यादा कुरेदते हैं।

 अब जाकर सरकार इसे लेकर गंभीर हुई है और उसका कहना है कि हरेक गांव को शहर की मुख्य सड़कों से बहुत जल्द ही जोड़ दिया जाएगा।

इससे पहले के नीतीश के दस साल के शासनकाल को नजदीक से देखें तो पाएंगे कि, उनकी छवि प्रबंधक की रही है।

 लेकिन अब उनके विजन में विस्तार दिखता है; साथ ही, राष्ट्रीय स्तर पर छा जाने की उनकी कार्यनीति भी दिखती है।

 यही कारण है कि बजट में आर्थिक स्वावलंबन को लेकर भी सरकार चिंतन की मुद्रा में है।

 ‘‘स्टूडेंट क्रेडिट कार्ड’ के तहत 12वीं पास हर इच्छुक विद्यार्थी को 4 लाख रु पये तक शिक्षा लोन देना, इसकी तसदीक करती है।

 साथ ही, युवाओं की उद्यमिता विकास एवं स्टार्ट अप कैपिटल के लिए 500 करोड़ रुपये का वेंचर कैपिटल फंड उपलब्ध कराना और युवाओं को उद्योग लगाने में सहायता दिलाना, इसी रणनीति का हिस्सा है।

, चूंकि बिहार की सामाजिक व्यवस्था सामंतवादी रही है, और इसकी काट पूंजीवादी तरीके से ही हो सकती है।

 यही कारण है कि सरकार के बजट में युवाओं और पढ़े-लिखे जमात को आर्थिक तौर पर मजबूत बनाने की चिंता है।

 इसलिए कि जब कारोबार बढ़ेगा तभी समाज की बाकी बुराइयां भी खत्म होंगी।

 और ऐसा हुआ भी है।

 मुंगेर पहले पिछड़े जिले में शुमार था, लेकिन कारोबारी तंत्र विकसित होने की वजह से, कई तरह के उद्योग शुरू होने से यह जिला आय के मामले में राजधानी पटना के बाद दूसरे स्थान पर है।

अगर नीतीश कुमार के पिछले शासनकाल की बात करें तो, राज्य ने कई मामलों में विकास की स्पष्ट रेखा खींची है।

 राज्य की वृद्धि दर भी राष्ट्रीय औसत से ज्यादा रही है।

 राज्य में निवेश पहले के मुकाबले बढ़े हैं।

 पिछले छह वर्षो में सार्वजनिक निवेश द्वारा बिहार में एक वृहद ढंग से संरचना निर्माण का कार्य हुआ है।

 इससे न केवल बिहार की आर्थिक मजबूती होगी, बल्कि बिहारी उपराष्ट्रवादिता पर भी जोरदार ढंग से असर पड़ेगा।

 साथ ही, कई अधूरे एजेंडे चाहे कृषि हो या विद्युत, सिंचाई हो या अधिसंरचना या सामाजिक विकास, उसे लगातार आगे बढ़ाना होगा, परंतु इन प्रयासों के साथ-साथ बिहार के बुनियादी परिवर्तन के लिए भूमि प्रबंधन करना बहुत जरूरी है।

 साथ ही, बिहार के शासनतंत्र तथा प्रशासनतंत्र को और भी मजबूत करना होगा, जो न केवल सामाजिक विभाजन को पाटने का काम करे, बल्कि आर्थिक विकास में और नया कीर्तिमान हासिल करें।

 कुल मिलाकर बिहार का बजट नई सोच के साथ कई आयाम भी लेकर आया है।

 अब यह सरकारी मशीनरी पर निर्भर करता है कि वह कैसे इसे जरूरतमंदों तक सुगमता से पहुंचा पाती है।

,  ।

सौजन्य:-राष्ट्रीय सहारा ,29.02.2016,शैबाल गुप्ता।

