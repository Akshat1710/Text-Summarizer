रेल को पटरी पर लाने की चुनौती (दैनिक ट्रिब्यून)।

भले ही सरकार ने रेल बजट को अलग से पेश करने की परंपरा खत्म कर दी है, लेकिन इस संदर्भ में यात्रियों की सुरक्षा को सुनिश्चित करना आसान नहीं है।

 मौजूदा समय में भारतीय रेल कई तरह की चुनौतियों का सामना कर रही है।

 सबसे महत्वपूर्ण कार्य रेल नेटवर्क को मजबूत करने का है।

 इस आधार पर कयास लगाये जा रहे हैं कि इस बार के रेल बजट में सुरक्षा, विद्युतीकरण, यात्रियों की सुविधाओं, रेल के आधुनिकीकरण, रेल मार्गों के दोहरीकरण, रेलवे प्लेटफार्मों एवं रेलगाड़ियों के अंदर साफ-सफाई, राजस्व अर्जन आदि पर ज़ोर दिया जा सकता है।

विगत 3 महीनों में लगातार हुए रेल हादसों में लगभग 190 लोगों की जान जा चुकी है।

 साथ ही करीब 900 करोड़ रुपये का नुकसान भी हुआ है।

 बहरहाल, रेल हादसों ने बजट में सुरक्षा और रखरखाव के लिए ज्यादा आवंटन की मांग को मौजूं बना दिया है।

 कहा जा रहा है कि बजट में सुरक्षा कोष के लिए पहली किस्त के तौर पर 20,000 करोड़ रुपये का आवंटन किया जा सकता है, जिसे नाकाफी ही माना जायेगा।

 वैसे, रेल मंत्री सुरेश प्रभु के नेतृत्व वाले रेल मंत्रालय ने बजट में सुरक्षा जरूरतों के लिए 1 लाख करोड़ रुपये के समर्पित कोष की मांग की है।

एक अनुमान के अनुसार सुरक्षा तंत्रों को पुख्ता करने, विद्युतीकरण एवं आधुनिकीकरण के लिये रेलवे को दो लाख करोड़ रुपये की जरूरत है, जबकि रेलवे हर साल औसतन 10000 से 15000 करोड़ रुपये ही मुनाफा कमा पाता है।

 ऐसे में रेल की वित्तीय जरूरतों को बजटीय प्रावधान से पूरा करना आसान नहीं है।

 सुरेश प्रभु ने अगले पांच साल के लिए 8.56 लाख करोड़ रुपये के निवेश का खाका तैयार किया है, जिनमें से 1.27 लाख करोड़ रुपये सुरक्षा मद में आवंटित किए जाएंगे।

 पिछले साल के रेल बजट में रेलवे ने मूल्यह्रास आरक्षित कोष (डीआरएफ) बनाया था, जिसका इस्तेमाल महत्वपूर्ण संपत्तियों को दुरुस्त करने और उसे बदलने पर किया गया।

आज अंग्रेजों के जमाने में बने रेलवे पुलों की हालत खस्ता है।

 अगर हर साल 600 पुलों को बनाया जाये तो भी इन पुलों को नये सिरे से बनाने में लगभग 60 साल लग जायेंगे।

 वित्त वर्ष 2015-16 में लगभग 600 पुल बनाये गये थे।

 फिलवक्त देश में 1,36,000 रेलवे पुलों में से करीब 26 प्रतिशत या 35,000 पुल 100 साल से भी ज्यादा पुराने हैं।

 इनमें से 6,000 पुल तो 140 साल से भी ज्यादा पुराने हैं।

 इतना ही नहीं, 11,5000 किलोमीटर रेल लाइन की हालत भी जर्जर है।

चाहकर भी सरकार अभी बुलेट ट्रेन की परियोजना को आगे नहीं बढ़ा सकती।

 आज की तारीख में रेलवे की सबसे बड़ी कमजोरी पूंजी एवं संसाधनों की कमी है।

 खर्च एवं कमाई के बीच नकारात्मक मार्जिन होने के कारण रेलवे अपने आधुनिकीकरण पर ध्यान नहीं दे पा रहा है।

 खर्च एवं कमाई के बीच के बड़े गैप को भरने के लिये सरकार को बजट में प्रावधान करने की जरूरत है।

वित्त वर्ष 2017 में 3.5 प्रतिशत वित्तीय घाटे का लक्ष्य हासिल करने के लिए सरकार को बुनियादी ढांचे के क्षेत्र में किये जा रहे निवेश में कटौती करनी पड़ी है, जिससे विकास की रफ्तार में कमी आई है।

 वेतन बढ़ोतरी से केंद्र सरकार के खजाने पर तकरीबन 736 अरब रुपये का बोझ पड़ा है, जो जीडीपी का 0.46 प्रतिशत है।

 अगर रेलवे कर्मचारियों के बढ़ने वाले वेतन की राशि 284 अरब रुपये या जीडीपी के 0.19 प्रतिशत बोझ को भी इसमें शामिल कर लिया जाये तो वेतन बढ़ोतरी से पड़ने वाला कुल बोझ 1 लाख करोड़ रुपये, जीडीपी का 0.65 प्रतिशत है।

सुरक्षा और आधुनिकीकरण के फ्रंट पर रेलवे को हर पांच साल में 19 हजार किलोमीटर रेलवे ट्रैक का नवीनीकरण करना है।

 ये ऐसे रेलवे ट्रैक हैं, जिन पर 160 से 200 किलोमीटर की रफ्तार से चलने वाली सेमी हाईस्पीड ट्रेनों को चलाने का प्रस्ताव है।

 दिल्ली-आगरा रूट पर 160 किलोमीटर रफ्तार से सेमी हाईस्पीड ट्रेन का परीक्षण किया जा चुका है।

 बजट में डीजल की खपत को कम करने के लिए बिजली के ट्रेनों के इस्तेमाल पर ज़ोर दिया जा सकता है।

 7,500 किलोमीटर रेल ट्रैकों के विद्युतीकरण तथा 10 हजार किलोमीटर रेल ट्रैकों का निर्माण भी अगले पांच सालों में किया जाना है।

 ट्रैकों के विद्युतीकरण से रेलवे को हर साल लगभग 10000 करोड़ रुपये बचता है।

आजादी के समय देश में 53 हजार किलोमीटर रेल रूट का नेटवर्क था, जो आजादी के बाद सिर्फ 10 हजार किलोमीटर ही बढ़ सका है, जबकि देश में आवागमन और माल ढुलाई का आज भी यह सबसे प्रमुख साधन है।

 इस बार के बजट में रेलवे लोकलुभावन एवं वैसी घोषणाओं को करने से परहेज करेगा, जिसे पूरा करना संभव नहीं है।

, – सतीश सिंह।

सौजन्य- दैनिक ट्रिब्यून।

