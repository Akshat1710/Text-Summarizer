जवाबदेही किसकी (दैनिक जागरण)।

लखनऊ के चौधरी चरण सिंह एयरपोर्ट को अंतरराष्ट्रीय दर्जा तो मिल गया लेकिन, यहां अब तक विमानों की लैंडिंग और टेकऑफ के सिस्टम को अपग्रेड नहीं किया जा सका है।

 नतीजा रहा कि एक साल में यह सिस्टम शनिवार को दोबारा फेल हो गया।

 पिछले साल जुलाई में दोपहर 12 बजे के बाद 3:30 घंटे के लिए लैंडिंग सिस्टम (डॉप्लर वेरी हाई फ्रीक्वेंसी ओमनी डायरेक्शनल रेंज) फेल हो गया था।

 इस सिस्टम के आगे हाई फ्रीक्वेंसी के डॉप्लर रडार भी होते हैं जो कि अभी लखनऊ एयरपोर्ट पर नहीं लगे हैं।

 दिल्ली की तर्ज पर लखनऊ एयरपोर्ट पर भी इस रडार को लगाने का काम चल रहा है।

 दिसंबर तक इस काम को पूरा होना था, जो अब तक नहीं हो पाया।

 एयरपोर्ट प्रशासन की लापरवाही की वजह से कई महीने पहले अपना एयर टिकट करवाकर यात्र करने एयरपोर्ट पहुंचे सैकड़ों यात्रियों को मायूसी हाथ लगी।

 किसी को दुबई जाना था तो कोई शिकागो जाने पहुंचा था।

 किसी को नौकरी ज्वाइन करनी थी तो कोई अपने सबसे खास के शादी के कार्यक्रम में शामिल होने के लिए जा रहा था।

1दुर्भाग्यपूर्ण बात यह रही है कि यात्रियों को उचित जवाब देने के लिए विमान कंपनियों से जुड़ा एक भी अधिकारी एयरपोर्ट से बाहर नहीं आया।

 इससे यात्री और भड़क गए।

 विमान सेवाओं के लिए मोटा किराया वसूलने वाली विमान कंपनियों का यह रवैया बेहद अफसोसजनक है।

 ठंड के मौसम में किसी तरह यात्रियों ने निजी गाड़ियां बुक कीं और दिल्ली के लिए रवाना हुए।

 कइयों के साथ छोटे-छोटे बच्चे भी थे जिन्हें तमाम दिक्कतों का सामना करना पड़ा।

 हालांकि अब लैंडिग सिस्टम ठीक कर लिया गया है और विमान सेवाएं बहाल हो गई हैं पर यह सवाल अनुत्तरित है कि जब डॉप्लर रडार को दिसंबर तक एयरपोर्ट पर लग जाना था तो लगा क्यों नहीं।

 जवाबदेही किसकी है।

 क्या एयरपोर्ट प्रशासन को अंदाजा नहीं है कि विमान सेवाएं बाधित होने पर यात्रियों को किन मुसीबतों का सामना करना पड़ता है।

 शनिवार को जो दिक्कत हुई वही फिर हो सकती है।

 आखिर लैंडिंग सिस्टम कब तक अपग्रेड होगा।

 अधिकतर लोग समय बचाने और सहूलियत के लिए ही विमान सेवा का सहारा लेते हैं।

 पर, इन तकनीकी खामियों की वजह से उनका कीमती समय तो नष्ट होता ही है, बेवजह की परेशानियां अलग से ङोलनी पड़ती हैं।

 एयरपोर्ट अधिकारियों को ऐसी आपातकालीन परिस्थितियों के लिए वैकल्पिक इंतजाम के बारे में भी सोचना होगा।

 स्थानीय संपादकीय : उत्तर प्रदेश , सौजन्य- दैनिक जागरण।

