क्या रोना और क्या सोचना।

 (पत्रिका)।

लो साहब, देखते-देखते नई सदी का सोलहवां साल भी ऐसा दौड़ गया जैसे जाग हो जाने पर घर से चोर निकलकर भाग जाता है।

 जैसा कि सबके साथ होता है, साल की शुरुआत में सब अपने-अपने दिलों में नए संकल्प लेते हैं।

 जिन्हें कुटेव हैं वे सोचते हैं कि नए साल में सारी बुरी आदतों को छोड़कर एक व्रती-संयमी का जीवन व्यतीत करेंगे।

 लेकिन हाय।

 साल के जाते समय जब गुजरे वक्त का हिसाब-किताब जोड़ते हैं तो हाथ में शून्य के अलावा कुछ हाथ नहीं लगता।

 इस साल तो गजब ही हुआ।

जो भी पेट काट कर हजार-पांच सौ बचाए थे वे भी बैंक में जमा कराने पड़े।

 और बैंक वालों ने ऐसा तरसाया जैसे हम खुद की रसोई के सामने खड़े होकर दो रोटी की भीख मांग रहे हो- जेटलीजी के नाम पर कुछ तो हाथ में धरो।

 और बैंक का खजांची अपने सामने लगी भीड़ को इस नजर से देख रहा था जैसे दुनिया भर के भिखमंगे उसके सामने आ जुटे हों।

हमारे पुरानी मित्रमंडली हर बरस साल के आखिरी पखवाड़े में इक_ा होकर इस साल ‘क्या खोया-क्या पाया’ की चर्चा करते हैं।

 इस बार जब हम सन् सोलह का कच्चा चि_ा पेश कर रहे थे तभी एक मित्र ने कहा- अजी जो बीत गया उसके लिए क्या रोना और जो आने वाला है उसके लिए क्या सोचना।

 बस आज की बात करो।

 आज खुश रहो और जितनी खुशियां बांट सको उतनी बांटो।

उनकी बात सुन दिल बाग-बाग हो गया।

 ऐसा नहीं कि वह बात हमने पहली मर्तबा सुनी थी।

 लेकिन अच्छी बात सुनकर भूल जाने के मर्ज के शिकार हम ही नहीं, हमारे सरीखे लाखों हैं।

 अगर अच्छी बात एक बार सुन कर ही दिल से लगा लेने की आदत इस दुनिया में होती तो बेचारे संत-सज्जनों को प्रतिदिन प्रवचन न देने पड़ते।

 बहरहाल दुआ करते हैं कि सन् सत्रह आपकी तेजस्विता, यशस्विता में चार चांद लगाए।

 आमीन।

, सौजन्य – पत्रिका।

