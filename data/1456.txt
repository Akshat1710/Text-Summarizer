वायदों का बजट (दैनिक ट्रिब्यून)।

अमल ही होगा असली कसौटी।

कर मुक्त बजट तो जैसे राज्यों में परंपरा-सी बनती जा रही है, लेकिन हरियाणा के बजट के संदर्भ में अच्छी बात यह है कि लोक लुभावन घोषणाओं के साथ ही राजस्व घाटा नियंत्रण की कोशिश भी नजर आती है।

 राज्य में राजस्व घाटा वर्ष 2014-15 में 1.60 प्रतिशत था, जिसे चालू वित्त वर्ष में 1.33 प्रतिशत पर लाने का लक्ष्य रखा गया है।

 उधर सार्वजनिक क्षेत्र के कुछ उपक्रमों का घाटे से उबर कर लाभ कमाना भी एक उत्साहवर्द्धक संकेत है।

 हरियाणा के वित्त मंत्री कैप्टन अभिमन्यु द्वारा पेश राज्य में भाजपा सरकार का यह लगातार तीसरा बजट है, जिसमें आर्थिक सुधार और ढांचागत विकास की प्राथमिकताओं की निरंतरता देखी जा सकती है।

 जाहिर है, हरियाणा मूलत: ग्राम एवं कृषि आधारित अर्थव्यवस्था है, लेकिन देश की राजधानी के तीन ओर बसे होने से यहां औद्योगिक विकास की भी तेज गति नजर आती है।

 ऐसे में कृषि एवं औद्योगिक तथा ग्रामीण एवं शहरी विकास में संतुलन राज्य के सर्वांगीण विकास के लिए जरूरी है।

 सोमवार को विधानसभा में पेश वर्ष 2017-18 के हरियाणा के बजट में इस संतुलन की कवायद नजर भी आती है।

 मसलन ग्रामीण विकास के लिए चौधरी छोटूराम और शहरी विकास के लिए डॉ. मंगलसेन के नाम पर दो बड़ी योजनाओं की घोषणा की गयी है।

 ग्रामीण एवं शहरी विकास के साथ ही खेल, आईटी और सौर ऊर्जा पर विशेष फोकस किया गया है।

केंद्रीय बजट की तर्ज पर हरियाणा के बजट में भी योजनागत और गैर योजनागत व्यय को एक कर दिया गया है।

 नतीजतन राज्य का बजट एक लाख करोड़ रुपये का आंकड़ा पार गया है, जो पहली बार है।

 यह हरियाणा का स्वर्ण जयंती वर्ष भी है।

 इसलिए स्वाभाविक ही है कि सभी वर्गों को खुश करने के लिए इस बजट में कुछ न कुछ है।

 सातवें वेतन आयोग के बाद कर्मचारियों को कैशलेस स्वास्थ्य बीमा योजना का तोहफा दिया गया है, तो बिजली दरों में कमी का लाभ सभी वर्गों को मिलेगा।

 देश भर में ही महंगी बिजली पर त्राहि-त्राहि के बीच यह घोषणा सुखद है।

 डिजिटल लेनदेन की केंद्र की नरेंद्र मोदी सरकार की प्राथमिकता का असर भी हरियाणा में दिखता है।

 राज्य में 5000 रुपये से अधिक के सरकारी भुगतान डिजिटल प्रणाली से ही हो सकेंगे।

 हरियाणा और पंजाब के लोगों के लिए भावनात्मक मुद्दा बनी सतलुज यमुना लिंक नहर के लिए पहली बार हरियाणा के बजट में 100 करोड़ रुपये का प्रावधान किया गया है।

 यही नहीं वित्त मंत्री ने जरूरत पड़ने पर 1000 करोड़ रुपये भी उपलब्ध कराने की बात कही है।

 राज्य के बजट में पहली बार रेल की चर्चा करते हुए संबंधित सुविधाओं के निर्माण और सुधार के लिए 1217 करोड़ रुपये का प्रावधान किया गया है।

 कहना नहीं होगा कि इस लोक लुभावन बजट की असली कसौटी वायदों और दावों पर अमल ही होगी।

, सौजन्य- दैनिक ट्रिब्यून।

