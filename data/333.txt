बदलाव की शुरुआत   (दैनिक जागरण : Editorial)।

सातवें वेतन आयोग की रिपोर्ट और उसमें दिए गए सुझाव भारत की प्रशासनिक व्यवस्था में होने वाले अभूतपूर्व परिवर्तन की ओर इशारा करते हैं।

 प्रख्यात न्यायविद् और सातवें वेतन आयोग के अध्यक्ष अशोक माथुर की ओर से भारतीय प्रशासनिक व्यवस्था में ऐतिहासिक और आमूलचूल परिवर्तन की सिफारिशों की प्रशंसा होनी चाहिए।

 प्रक्रिया के बजाय लक्ष्य प्राप्ति को ज्यादा महत्व देने की सिफारिश आज के भारत में व्यापक सुधार और बदलाव लाने में महत्वपूर्ण भूमिका निभाएगी, इसमें कहीं कोई संदेह की गुन्जाइश नहीं है।

 ‘जैक ऑफ ऑल, मॉस्टर ऑफ नन’ की परंपरा को तिलांजलि देकर विशेषज्ञों को सही जगह बैठाने की सिफारिश भारत की आज की आवश्यकता है और वैश्विक गांव के आज के नए वातावरण में इस तरह के बदलाव की भारत को सबसे ज्यादा जरूरत है।

 सभी को साथ लेकर प्रगति के इस अति प्रतियोगितापूर्ण माहौल में चीन जैसे राष्ट्रों को पीछे छोड़ने की भारतीय कवायद इन महत्वपूर्ण सिफारिशों को अपनाकर ही प्राप्त की जा सकती है।

 भारतीय प्रशासनिक व्यवस्था में आइएएस अधिकारियों की पकड़ की जकड़न को ढीला करना काफी मुश्किल भरा तो है, लेकिन यह असंभव भी नहीं है।

 आज भारत में सचिव स्तर के 91 अधिकारी हैं।

 इनमें 73 आइएएस हैं, 10 वैज्ञानिक, एक आइपीएस, दो आइएलएस, एक आइआइएस और चार अन्य सेवाओं से हैं।

 अतिरिक्त सचिव और संयुक्त सचिव स्तर के अधिकारियों में तो आइएएस का पूर्ण वर्चस्व है।

, सातवें वेतन आयोग ने अभी की चयन व्यवस्था में संपूर्ण परिवर्तन और इसे पारदर्शी बनाने की सिफारिश की है।

 आयोग ने कहा है कि चयन प्रक्रिया में किसी विशेष पद के लिए जिस तरह की विशेषज्ञता की आवश्यकता है, इसका आकलन गंभीरता से किया जाना चाहिए और चयन अधिकारी की शैक्षणिक योग्यता, कार्य करने का अनुभव और उनके पूर्व के प्रदर्शन के आधार पर होना चाहिए।

 उम्र के आधार पर पदोन्नति के बजाय अधिकारी के प्रदर्शन और लक्ष्य प्राप्त करने में उसकी सफलता के रिकार्ड का आकलन करने के बाद होना चाहिए।

 आयोग ने कहा है कि आइएएस के अलावा 11 और सेवाओं की पहचान की जानी चाहिए और अतिरिक्त या संयुक्त सचिव के पदों को इन अलग-अलग सेवाओं के अधिकारियों को चिन्ह्ति कर भरा जाना चाहिए।

 निश्चित तौर पर वैसे दिन अब पुराने हो चुके हैं जहां एक सामान्य अधिकारी विशेषतकनीकी कार्य को सही ढंग से निष्पादित कर सकता है, जबकि आवश्यकता एक विशेष प्रकार के अनुभव या ज्ञान की हो।

 नीति निर्माण में ऐसे विशेषज्ञों की आवश्यकता है जिन्हें उन विषयों का गहराई से ज्ञान हो।

 उदाहरण के तौर पर ‘टेलीकॉम सेक्टर’ में नीति निर्माण कैसे होना चाहिए, इसे ‘टेलीकॉम’ का कोई विशेषज्ञ ही अच्छी तरह समझ सकता है।

 ऐसे कई तकनीकी, संस्था, आयोग हैं जिनके अध्यक्ष आइएएस हैं और अगर उनकी शैक्षणिक योग्यता को देखें तो इनमें से कई कला या वाणिज्य स्नातक मिलेंगे।

 क्या ऐसे आइएएस इन तकनीकी संस्थाओं, आयोग या प्राधिकरण का प्रबंधन उतनी ही आसानी और सहजता से संभाल सकते हैं जैसे कोई तकनीक को गहराई से समझने वाला अधिकारी संभाल सकता है।

 बात यहां आइएएस के महत्व को कम करके आंकने की नहीं हो रही, बल्कि सही जगह पर सही व्यक्ति को बैठाने की हो रही है और चयन की प्रक्रिया को ज्यादा तर्कसंगत व पारदर्शी बनाने की हो रही है।

 क्या इसकी प्रशंसा नहीं की जानी चाहिए।

, आइएएस अधिकारियों का संगठन सातवें वेतन आयोग की इन सिफारिशों का विरोध इस आधार पर कर सकता है कि संरचनात्मक परिवर्तन की अनुशंसा आयोग के कार्यक्षेत्र में नहीं आती और उन्हें वेतन से जुड़े मामलों पर ही अपने सुझाव देने चाहिए थे।

 निश्चित तौर पर यह बहस का विषय हो सकता है, लेकिन आयोग की इन तर्कसंगत सिफारिशों का विरोध क्या सचमुच में जायज है।

 सिफारिशों में स्पष्ट तौर पर कहा गया है कि ‘सिविल सर्विस’ की संरचना ‘कैडर’ पर आधारित न होकर ‘पद’ पर आधारित होनी चाहिए।

 निश्चित ही आयोग यह कह रहा है कि अगर आवश्यक हो तो किसी बाहरी व्यक्ति द्वारा किसी विशेष पद को भरा जा सकता है।

 जाहिर तौर पर आइएएस इसका विरोध करेंगे, लेकिन इसमें संदेह नहीं कि इन अनुशंसाओं ने नौकरशाहों में चयन प्रक्रिया की खामियों पर ध्यान खींचा है और आगे आने वाले दिनों में इस पर काफी चर्चा भी होगी।

, निश्चित तौर पर 23.55 प्रतिशत की वेतन वृद्धि की सिफारिश से सरकारी खजानों पर एक लाख दो हजार करोड़ का अतिरिक्त बोझ पड़ेगा, लेकिन यह बोझ भारत के सकल घरेलू उत्पाद का मात्र 0.7 प्रतिशत ही है।

 वेतन आयोग की सिफारिशों में कुछ बातें और उल्लेखनीय हैं और वे यह कि सैन्य सेवा की तरह सिविल सेवाओं में भी ‘वन रैंक वन पेंशन’ की सिफारिश की गई है, पेंशन में 24 प्रतिशत, विभिन्न भत्तो में 63 प्रतिशत, और मूल वेतन में 16 प्रतिशत बढ़ोत्तरी की सिफारिश की गई है।

 नौकरशाह इन सिफारिशों की तारीफ अवश्य करेंगे।

 इन सिफारिशों का लाभ सीधे तौर पर 47 लाख सरकारी सेवकों और 52 लाख पेंशनधारियों को मिलेगा।

 सरकार की तरफ से वेतन कम से कम वेतन 18,000 और ज्यादा से ज्यादा 2.5 लाख मासिक हो, इसकी अनुशंसा की गई है।

 प्राधिकरण के अध्यक्षों के लिए वेतन 4.5 लाख तक निर्धारित किया गया है।

 इस तरह की सिफारिश विभिन्न क्षेत्रों के विशेषज्ञों को सरकारी सेवा की ओर आकर्षित करेगी।

 भारत सरकार ने ऐसे कई महत्वपूर्ण लक्ष्य निर्धारित कर रखे हैं, जिसे प्राप्त करने के लिए ‘आउट ऑफ द बॉक्स’ सोच की आवश्यकता है।

 एक और ऐतिहासिक सिफारिश हुई है-‘प्रदर्शन के आधार पर वेतन’।

 इसका नि:संदेह दूरगामी असर पड़ेगा।

 इस तरह की वेतन से जुड़ी व्यावहारिक और असरकारी प्रक्रिया पहले सिर्फ ‘कॉरपोरेट’ में देखी जाती थे।

 इस तरह की सिफारिश निश्चित तौर पर सरकारी सेवा में लगे अधिकारियों को लक्ष्य प्राप्त करने के लिए उत्साहित करेगी और आपस में प्रतियोगिता का माहौल पैदा करेगी।

 निश्चय ही इसका भारत के विकास पर सकारात्मक असर पड़ेगा।

, -राजीव मिश्र ( बहुराष्ट्रीय कंपनी के अधिकारी हैं और लोकसभा टीवी के सीईओ रह चुके हैं)।

सौजन्य :- दैनिक जागरण , 21.11.2015।

