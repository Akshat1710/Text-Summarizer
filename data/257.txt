आलेख : बैंकिंग क्षेत्र में सुधार की अनदेखी – कृष्णमूर्ति सुब्रह्मण्यन (नईदुनिया)।

गत वर्ष नवंबर में मोदी सरकार के नोटबंदी के फैसले को देखते हुए मौजूदा बजट भारतीय अर्थव्यवस्था के ऐतिहासिक पलों में पेश किया गया।

 एक तरफ जहां विश्व में विभिन्न् सरकारें संरक्षणवाद का रास्ता अपना रही हैं, तब यह जरूरी है कि भारतीय अर्थव्यवस्था अपनी विकास दर को दोहरे अंकों में ले जाने के लिए घरेलू उपभोग पर ध्यान केंद्रित करे।

 इस संदर्भ में इस बजट में लीक से हटकर कई फैसले किए गए।

 मसलन, वित्तमंत्री अरुण जेटली ने राजनीतिक चंदे में पारदर्शिता लाने, टैक्स आधार का विस्तार करने, युवाओं की शिक्षा में निवेश करने और डिजिटल अर्थव्यवस्था के लिए ढांचा खड़ा करने के लिए महत्वपूर्ण कदम उठाए हैं।

, हालांकि मेरी प्रमुख चिंता बजट में बैंकिंग सेक्टर को बदहाली से उबारने पर कम ध्यान दिए जाने को लेकर है।

 बैंकिंग सेक्टर को भारतीय अर्थव्यवस्था का दिल माना जाता है।

 जाहिर है, यदि दिल का हाल बेहाल होगा तो अर्थव्यवस्था तरक्की की राह पर उम्मीद के अनुरूप आगे नहीं बढ़ सकती।

 यद्यपि अगस्त 2015 में सार्वजनिक क्षेत्र के बैंकों के लिए सतरंगी सुधार के प्रस्तावों की घोषणा की गई थी, लेकिन तब से सरकार की ओर से इस संबंध में न के बराबर कदम उठाए गए हैं।

 बजट में भी इस संदर्भ में कुछ नहीं कहा गया है।

 इससे इस आशंका को बल मिल रहा है कि सुधारवादी प्रस्तावों पर अमल नहीं किया जा रहा है और उन्हें जमीन पर उतारने में सरकार की शायद अब उतनी दिलचस्पी नहीं रह गई है।

, ये सतरंगी सुधारवादी कदम पीजे नायक समिति की रिपोर्ट पर आधारित थे, जिसने सार्वजनिक बैंकों के बोर्ड के कामकाज में सुधार की जरूरत पर बल दिया था।

 इस सुधार की प्रासंगिकता अभी भी ज्यों की त्यों बरकरार है, क्योंकि अधिकांश सार्वजनिक क्षेत्र के बैंकों के बोर्ड बैंकों की मौजूदा समस्याओं को लेकर न सिर्फ अनजान हैं, बल्कि उनमें गंभीरता का अभाव है।

 बोर्ड प्रशासन बहुत ही कमजोर है और यही वजह है कि बैंकों के फंसे हुए कर्जों (एनपीए) में इजाफा हो रहा है।

 पीजे नायक समिति ने कहा है कि बैंकिंग सेक्टर की इस प्रणालीगत खामियों को दूर करने के लिए सार्वजनिक क्षेत्र के बैंकों को सरकार और नौकरशाही से दूरी बनानी होगी।

 कमेटी द्वारा दिया गया यह उत्तम विचार है।

 इसके साथ ही समिति ने सुझाव दिया है कि सरकार भी स्वयं को सरकारी बैंकों के कामकाज से दूर करे।

 इस संबंध में समिति का कहना है कि 1970 और 1980 के बैंक राष्ट्रीयकरण कानून, एसबीआई कानून और एसबीआई सहायक बैंक कानून को खत्म करें और सभी बैंकों को कंपनी कानून के तहत लाया जाए।

 एक बैंक इन्वेस्टमेंट कंपनी (बीआईसी) का गठन किया जाए और सरकार को बैंकों में अपनी हिस्सेदारी और शक्तियों को इसे सौंप देना चाहिए।

, इस संबंध में समिति द्वारा तीन चरणों वाली प्रक्रिया का उल्लेख किया गया था।

 पहले चरण में जब तक बीआईसी आकार नहीं ले लेती, तब तक वरिष्ठ बैंकरों से मिलकर बने बैंक बोर्ड ब्यूरो (बीबीबी) को अध्यक्ष व कार्यकारी निदेशकों सहित सभी बोर्ड संबंधी नियुक्तियों पर सलाह देनी चाहिए।

 दूसरे चरण में यह अधिकार बीआईसी के हाथों में सौंप दे, जो बैंकों के बोर्ड को पेशेवर बनाने का भी सक्रियता से प्रयास करे।

 तीसरे और अंतिम चरण में बीआईसी भी अपनी विभिन्न् ताकतों को बैंकों के बोर्ड को सौंप दे।

 इस प्रकार बीआईसी सिर्फ सार्वजनिक क्षेत्र के बैंकों की होल्डिंग कंपनी के रूप में ही अपने अधिकारों का प्रयोग कर पाएगी।

, इस आलोक में देखा जाए तो यह बजट बैंकिंग क्षेत्र को साफ-सुथरा बनाने का एक मौका चूक गया।

 पहला, इसमें बैंकों की बदहाली के बारे में खास जिक्र नहीं किया गया है, जिसको लेकर आर्थिक सर्वेक्षण में वकालत की गई थी।

 विदेशी और घरेलू निवेश की मंजूरी के जरिए परिसंपत्ति पुनर्निर्माण कंपनियों के लिए पूंजी जुटाने के वास्ते जो प्रयास किए गए, उसमें भी कोई सफलता नहीं मिली और आगे भी कोई संभावना नहीं दिख रही है।

 सरकारी बैंक अपने एनपीए को रियायती दर पर बेचना नहीं चाहते हैं, जो कि इन संपत्तियों की गुणवत्ता को देखते हुए जरूरी है।

 अभी जो व्यवस्था है, उसमें बैंकिंग बोर्ड के अध्यक्ष को इस तरह की संपत्तियों के मामले में बड़े फैसले लेने की गुंजाइश कम है।

 इसके विपरीत मौजूदा प्रशासनिक ढांचा सभी तरीके की भ्रष्टता को प्रोत्साहित कर रहा है।

, दूसरा, बीआईसी में विधायी सुधार की जरूरत है।

 इनमें बैंक राष्ट्रीयकरण अधिनियम और बैंकिंग विनियमन अधिनियम में सुधार भी शामिल हैं।

 वित्तमंत्री द्वारा अपने बजटीय भाषण में बैंक निवेश कंपनी का जिक्र न करने से यह उजागर हो गया है कि नायक समिति द्वारा प्रस्तावित सुधार की सिफारिशों को लागू करना सरकार के एजेंडे में नहीं है।

 यह भी साफ हो गया कि मौजूदा शासन व्यवस्था के तहत सरकारी बैंकों में वास्तविक सुधार होने की कोई संभावना नहीं।

, तीसरे, बहुत कम लोगों को पता है कि अपनी स्थापना से लेकर अब तक बैंक बोर्ड ब्यूरो ने क्या किया है।

 बीआईसी की स्थापना होने तक बैंक ब्यूरो को सरकारी बैंक के अध्यक्ष और अन्य सदस्यों को चुनने की प्रक्रिया अंतरिम रूप से पूरी कर लेनी चाहिए थी, लेकिन अव्यवस्था पहले की तरह ही कायम रही।

 सरकारी बैंक बोर्ड में साफ-सफाई की प्रक्रिया एक पूर्णकालिक काम है और चौकीदार की तर्ज पर मुस्तैद रहकर ही इसे अंजाम दिया जा सकता है।

 बैंक बोर्ड में सुधार के लिए नायक समिति के सिफारिशों की भावना का पालन करना होगा।

 अब जरा हरभजन सिंह के बारे में सोचिए जो गेंदबाजी में माहिर हैं, लेकिन अगर उनसे शीर्ष क्रम में बल्लेबाज की जिम्मेदारी निभाने को कहा जाए तो क्या होगा।

 हरभजन सिंह इस जिम्मेदारी को निभा तो सकते हैं, लेकिन उनकी बल्लेबाजी में वह धार नहीं होगी जो उनकी गेंदबाजी में है।

 इसी तरह कैग की जिम्मेदारी संभाल चुके विनोद राय एक अच्छे निगरानीकर्ता हो सकते हैं, लेकिन वह बैंकर नहीं हैं।

 इसलिए बैंकिंग क्षेत्र की तिकड़मबाजियों के बारे में उनसे जानने की उम्मीद नहीं की जानी चाहिए।

 सरकारी क्षेत्र के बैंकों में सुधार के लिए बीबीबी में नौकरशाहों या गैर बैंकर व्यक्ति को नियुक्त करना चाहिए।

 बैंक निवेश कंपनी भी इसका अपवाद नहीं रहे।

 बाकी सभी पदों पर वरिष्ठों, पेशेवर बैंकरों को नियुक्त करने का प्रावधान होना चाहिए।

, देखा गया है कि सरकारी बैंकों में बड़े पैमाने पर जमा के कारण अंधाधुंध तरीके से कर्ज बांटे गए।

 इसकी वजह से इनका एनपीए बढ़ गया और बैंकिंग प्रणाली दबाव में आ गई।

 सरकारी बैंकों में जब तक सुधार नहीं किया जाएगा, तब तक यह सिलसिला चलता रहेगा।

 यह सिलसिला इसलिए भी आगे बढ़ता रहेगा क्योंकि विमुद्रीकरण के कारण सरकारी बैंकों में बड़े पैमाने पर रुपए जमा किए गए हैं।

 उम्मीद है कि सरकार बीमार बैंकिंग क्षेत्र को उबारने की जरूरत महसूस करेगी।

 इस तरह की पहल मुद्रा बैंक, मेक इन इंडिया, स्किल इंडिया या स्टार्टअप की तरह ही दूसरे अन्य मोर्चों पर प्रोत्साहन वाली साबित होगी।

, (लेखक इंडियन स्कूल ऑफ बिजनेस, हैदराबाद में एसोसिएट प्रोफेसर हैं)।

सौजन्य- नईदुनिया।

