कला-संस्कृति की बेजा दुहाई (दैनिक जागरण)।

पाकिस्तानी शास्त्रीय गायक शफकत अमानत अली द्वारा उड़ी में हुए आतंकी हमले की निंदा के बावजूद भारतीय फिल्म जगत में काम कर रहे अन्य पाकिस्तानी कलाकार सबक लेने को तैयार नहीं हैं।

 सबसे बड़ा सवाल यह है कि क्या आतंकी हमलों की औपचारिक निंदा मात्र से पाकिस्तानी कलाकारों को बॉलीवुड में काम करने का कानूनी अधिकार मिल सकता है।

 यदि दो वर्ष पहले टीवी और फिल्म कलाकारों की संस्था सिंटा के प्रस्ताव पर पाकिस्तानी कलाकारों के खिलाफ प्रभावी कार्रवाई होती तो फिल्म निर्माताओं के संगठन इम्पा को प्रस्ताव पारित करने की नौबत ही क्यों आती।

 भारत के गृह मंत्रालय द्वारा 2009 में जारी दिशा-निर्देशों का पुलिस और अन्य विभागों द्वारा यदि प्रभावी क्रियान्वयन सुनिश्चित किया जाता तो यह मामला बेवजह तूल पकड़ता ही नहीं।

 नियमों के अनुसार भारत में एक्टिंग, मॉडलिंग, विज्ञापन का काम करने के लिए विदेशी कलाकारों को रोजगार वीजा लेना जरूरी है।

 कैटरीना कैफ, सनी लियोन और इमरान खान जैसे कई कलाकार विदेशी नागरिक होने के बावजूद पीआइओ तथा रोजगार वीजा के तहत बॉलीवुड में काम कर रहे हैं।

 उनके उलट अधिकांश पाकिस्तानी कलाकार व्यापारिक वीजा या टूरिस्ट वीजा के माध्यम से भारत में गैरकानूनी काम करते हैं।

 रोजगार वीजा भारतीय फिल्म निर्माता से अनुबंध के आधार पर निश्चित अवधि के लिए मिलता है, जिसका पालन नहीं होने से फिल्म निर्माता भी पीएफ और सर्विस टैक्स की जवाबदेही से बच जाते हैं।

 फवाद खान जैसे कलाकारों को पाकिस्तान में एक फिल्म के लिए महज 25 लाख रुपये फीस मिलती है, जबकि भारत में एक फिल्म में महज 18 दिन की शूटिंग के लिए उन्हें एक करोड़ रुपये की भारी रकम मिल गई।

 गैर-कानूनी काम के लिए पाकिस्तानी कलाकारों तथा भारतीय फिल्म निर्माता के ऊपर जुर्माने और पांच साल की सजा के प्रावधान का पालन नहीं होने से भारतीय फिल्म जगत अपराध और काले धन की बदनाम मंडी बन गया है।

 गैरकानूनी ढंग से रह रहे पाकिस्तानी और अन्य विदेशी कामगारों को भारत से निकाल कर दोषी निर्माताओं को दंडित करने के बजाय मामले को सांप्रदायिक चश्मे से देखना दुर्भाग्यपूर्ण ही कहा जाएगा।

कुछ दिनों पूर्व प्रसिद्ध अभिनेता अनुपम खेर को साहित्यिक कार्यक्रम में जाने के लिए भी पाकिस्तान द्वारा वीजा नहीं दिया गया।

 प्रसिद्ध गीतकार जावेद अख्तर ने सही कहा है कि हम पाकिस्तानी फनकारों को सिर-आंखों पर बैठाते हैं, लेकिन पाकिस्तान में भारतीयों को तवज्जो नहीं मिलती।

 सलमान खान की फिल्में पाकिस्तान में अच्छा कारोबार करती हैं, इसलिए कला और संस्कृति के नाम पर पाकिस्तानी कलाकारों का समर्थन उनकी व्यावसायिक मजबूरी है, लेकिन पाकिस्तानी सरकार के अनुसार वह अपने कलाकारों के भारत में काम करने के विरुद्ध है।

 भारत में भी सामान्यत: उन्हें रोजगार वीजा नहीं मिलता, तो फिर पाकिस्तानी कलाकार भारतीय फिल्मों में कैसे काम कर रहे हैं।

अमेरिका में राष्ट्रपति पद के उम्मीदवार डोनाल्ड ट्रंप अपने देश में विदेशियों के काम करने के लिए वीजा के सख्त नियम बनाने की बात कर रहे हैं।

 ब्रिटेन द्वारा घोषित नई आव्रजन नीति लागू होने पर भारतीय कामगारों को ब्रिटेन में रोजगार की दिक्कत बढ़ने के साथ किराये का घर लेने में भी मुश्किल होगी।

 पिछले वर्ष कई भारतीय छात्रों को नियमानुसार वीजा के बावजूद अमेरिका से बाहर निकाल दिया गया।

 मडोना पहले इजरायल चली गईं, सिर्फ इस आधार पर 2004 में मिस्न ने उन्हें प्रवेश और वीजा देने से इंकार कर दिया और गायिका ब्योर्क को तिब्बत के समर्थन में नारे लगाने के लिए चीन में प्रतिबंधित कर दिया गया।

 भारत में पाकिस्तानी कलाकारों के अवैध कारोबार के विरुद्ध नियमों को लागू करने के बजाय कला और संस्कृति की दुहाई देकर सही ठहराने की बहस बंद होनी चाहिए।

गृह मंत्रालय द्वारा जारी नियमों के अनुसार पाकिस्तानी कलाकार वीजा में दी गई अनुमति के अलावा भारत के अन्य स्थानों की यात्रा नहीं कर सकते।

 दिल्ली के सीमित वीजा पर भारत आए पाकिस्तानी कलाकार बगैर अनुमति के नोएडा या गुड़गांव भी नहीं जा सकते।

 वीजा की शर्तों के उल्लंघन पर गिने-चुने मामलों में ही कार्रवाई हुई है।

 नियमों का सभी के विरुद्ध पालन नहीं होने से 42 देशों के 71 हजार से अधिक विदेशी लोग भारत में गैर-कानूनी तौर पर रह रहे हैं।

 दूसरी ओर हजारों भारतीय लोग वीजा उल्लंघन के आरोपों के कारण पाकिस्तानी की जेलों में बेवजह सड़ रहे हैं।

 फिल्म और म्यूजिक वीडियो रिलीज होने से पहले विदेशी कलाकारों एवं तकनीशियनों का पूरा विवरण देने का नियम यदि लागू हो जाए तो इस समस्या का समाधान हो सकता है।

पाकिस्तानी अभिनेता यदि मानवीय संवेदनाओं से युक्त सच्चे कलाकार होते तो पाकिस्तान प्रायोजित आतंकी हमलों की सामूहिक भत्र्सना तुरंत करते।

 अदनान सामी ने पाकिस्तान समर्थक कलाकारों द्वारा भारत में आतंकवाद का विरोध न करने पर हैरत जताते हुए कहा कि वे लोग पाकिस्तान और आतंकवाद को एक नजर से क्यों देखते हैं।

 पाकिस्तानी कलाकारों की बेशर्मी के बाद महेश भट्ट को भी कहना पड़ा कि जब पेशावर में 131 बच्चों का खून बहा तो भारत में हम रोए, फिर उड़ी में हुए आतंकवादी हमले की पाकिस्तानी कलाकार निंदा क्यों नहीं करते।

 आतंकी हमले की निंदा मानवीय संवेदना को दर्शाती है।

 इसके साथ रोजगार वीजा तथा सुरक्षा के नियमों का पालन किए बगैर पाकिस्तानी कलाकार भारत में काम नहीं कर सकते।

 पाकिस्तानी कलाकारों के समर्थन के लिए ओम पुरी के विरुद्ध शिकायत दर्ज करने के बजाय अवैध पाकिस्तानी कलाकारों तथा दोषी निर्माताओं के विरुद्ध सख्त कदम उठाने से ही इस विवाद का निर्णायक समाधान होगा।

 लेखक विराग गुप्ता, सुप्रीम कोर्ट में अधिवक्ता हैं ।

सौजन्य- दैनिक जागरण (09.10.2016)।

