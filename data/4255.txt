दो टुक बात का वक्त (दैनिक जागरण)।

गृहमंत्री राजनाथ सिंह चार अगस्त को इस्लामाबाद में सार्क देशों के गृह मंत्रियों की बैठक में शिरकत करेंगे।

 यह दौरा विशेष महत्व रखता है, क्योंकि कश्मीर घाटी में 8 जुलाई को आतंकी बुरहान वानी के मारे जाने के बाद पहली बार कोई भारतीय मंत्री पाकिस्तान जा रहा है।

 सार्क की अन्य महत्वपूर्ण बैठकों के दौरान मीडिया की नजरें भारत और पाकिस्तान के बीच वार्ता पर टिकी होती हैं।

 इस बार कश्मीर के हालिया घटनाक्रम और पाकिस्तान की उस पर प्रतिक्रिया के कारण राजनाथ सिंह का दौरा निश्चित रूप से चर्चा का विषय होगा।

पाकिस्तान ने आतंकी बुरहान वानी के मामले का प्रयोग अंतरराष्ट्रीय मंचों पर भारत को बदनाम करने के लिए दुष्प्रचार करने और साथ ही कश्मीर में उथल-पुथल मचाने के लिए करने की कोशिश की है।

 प्रधानमंत्री नवाज शरीफ ने भी कश्मीर की आग को हवा देने और ¨हसा पर आमादा भीड़ पर सुरक्षा बलों के बल प्रयोग को लेकर भारत को कठघरे में खड़ा करने की कोशिश की है।

 जब कश्मीर की बात आती है तो नवाज शरीफ की ही तरह पाकिस्तानी सेना, आतंकी संगठन और राजनेता एक सुर में बोलने लगते हैं।

 सभी एक साथ मिलकर यह सुनिश्चित करना चाहते हैं कि राज्य में शांति न हो और अंतत: जैसा कि नवाज शरीफ ने हाल ही में कहा कि यह पाकिस्तान का हिस्सा बन जाएगा।

 यह एक ऐसा सपना है जो कभी भी पूरा नहीं होगा।

 इसे लेकर पाकिस्तानी नेताओं को चिंता करने की जरूरत नहीं है।

 कश्मीर भारत की सोच में समाया हुआ है और भारतीय नेताओं को पाकिस्तान से संबंधित नीतियां बनाने के दौरान इस बात को हमेशा ध्यान रखना चाहिए।

 अच्छा हुआ कि विदेश मंत्री सुषमा स्वराज ने नवाज शरीफ पर पलटवार करते हुए कहा कि पाकिस्तान का कश्मीर को हड़पने का सपना कयामत तक पूरा नहीं होगा।

 सार्क बैठकों के इतर भारत और पाकिस्तान के नेताओं के मिलने का एक रिवाज रहा है।

 सार्क गृह मंत्रियों की इस्लामाबाद में बैठक के अतिरिक्त सभी अतिथि मंत्री बारी-बारी से मेजबान पाकिस्तानी मंत्री के साथ द्विपक्षीय बैठक करेंगे।

 इस प्रकार यदि राजनाथ सिंह भी अपने पाकिस्तानी समकक्ष चौधरी निसार, जो कि नवाज शरीफ की पार्टी पीएमएल (एन) के एक कद्दावर नेता हैं, के साथ द्विपक्षीय बैठक करते हैं तो उसमें कुछ भी अप्रत्याशित नहीं होगा।

 बहरहाल ऐसा होता है तो ध्यान द्विपक्षीय बैठक पर केंद्रित नहीं किया जाना चाहिए, बल्कि राजनाथ सिंह द्वारा पाकिस्तान के नागरिक और सैन्य नेतृत्व को क्या संदेश देना है, उस पर होना चाहिए।

 इस समय पाकिस्तान कश्मीर को अशांत करने के लिए हर संभव प्रयास कर रहा है तो ऐसी बैठक महत्वपूर्ण होगी।

 वास्तव में यह महज संयोग नहीं है कि अलगाववादियों ने कश्मीर में प्रदर्शन और हड़ताल को पांच अगस्त तक चलाने की बात कही है।

 इससे पाकिस्तान को गृह मंत्रियों की बैठक के दौरान भारत को घेरने का अवसर मिला है।

 उनसे संभवत: यही सुनने को मिलेगा कि भारत कश्मीर में दमनकारी नीति का प्रयोग कर रहा है और पाकिस्तान का कश्मीरियों के आजादी की मांग को लेकर चल रहे संघर्ष से कुछ लेना-देना नहीं है।

तो राजनाथ सिंह को पाकिस्तान से क्या कहना चाहिए।

 अपने कूटनीतिक अनुभव और लंबे समय से पाकिस्तान पर नजर रखने के आधार पर मुङो लगता है कि अब समय आ गया है कि भारतीय नेतृत्व पाकिस्तान को साफ शब्दों में कहे कि जम्मू-कश्मीर राज्य भारतीय संघ का अभिन्न हिस्सा है और आगे भी रहेगा।

 इसकी स्थिति पर कभी भी समझौता नहीं हो सकता है।

 हालांकि जम्मू-कश्मीर पर भारत का यह जाना-पहचाना रुख है, लेकिन गृहमंत्री को यह बात बार-बार दोहरानी पड़ती है।

 पाकिस्तान से एक बार फिर सख्ती से यह बात कही जानी चाहिए।

 इसी आधार पर यह भी कहा जाता है कि दिल्ली और श्रीनगर के बीच संबंधों में हस्तक्षेप का किसी देश को अधिकार नहीं दिया जा सकता है।

 यदि राज्य में अशांति पैदा होती है तब उसका निदान भी भारत द्वारा भारतीय राजनीति और संवैधानिक प्रणाली के दायरे में ही होगा।

 इसी के साथ यह भी साफ शब्दों में नए सिरे से दोहराया जाना चाहिए कि पाकिस्तान भारतीय राज्य के आंतरिक मामलों में दखलअंदाजी और हस्तक्षेप करना बंद करे और साथ ही आतंकवादी संगठनों से अपनी साठगांठ खत्म करे।

राजनाथ सिंह को पाकिस्तान से कहना चाहिए कि भारत कश्मीर या दूसरे किसी भी हिस्से में आतंकवाद बर्दाश्त नहीं करेगा और इसके गंभीर परिणाम होंगे।

 जब पाकिस्तान प्रायोजित आतंकवाद खत्म होगा तभी भारत पाकिस्तान से संबंधित जम्मू-कश्मीर मुद्दे के बाहरी पहलुओं पर चर्चा करने का इच्छुक होगा।

 शिमला समझौता और लाहौर घोषणापत्र में भारत ने शांतिपूर्ण वार्ता के जरिए इस मुद्दे को हल करने की प्रतिबद्धता व्यक्त की है।

 इसमें कोई दो राय नहीं कि पाकिस्तान संयुक्त राष्ट्र के प्रस्ताव के तहत इसका हल निकालने की मांग करेगा।

 भारत को साफ शब्दों में बताना चाहिए कि हम द्विपक्षीय संबंधों से बंधे हैं और समय बीतने के साथ एक ऐसे प्रस्ताव से बंधे नहीं रह सकते जो अर्थहीन हो गया है।

 अंतरराष्ट्रीय समुदाय की भी अब कश्मीर में कम रुचि रह गई है।

 2016 का भारत 1947 या 1948 का भारत नहीं है।

 यह ढेरों आंतरिक समस्याओं के बाद भी एक प्रमुख शक्ति बन गया है।

 वास्तव में समस्या पूर्व सरकारों की कश्मीर में पाकिस्तान के हस्तक्षेप को नहीं रोकने में रही है, क्योंकि पाकिस्तान की जड़ें मजबूत हो गई हैं।

 यह भी सच है कि कश्मीर में कट्टरपंथी इस्लामिक विचारधारा का विस्तार हो गया है।

 प्रधानमंत्री रहते हुए मनमोहन सिंह पाकिस्तान के तत्कालीन राष्ट्रपति मुशर्रफ के साथ बैक चैनल वार्ता के दौरान कश्मीर मुद्दे के आंतरिक और बाहरी तत्वों में अंतर नहीं कर पाए और यही उस प्रक्रिया की गंभीर कमी थी।

स्वाभाविक है कि राजनाथ सिंह मुंबई आतंकवादी हमले से संबंधित मामले की धीमी सुनवाई पर भारत की चिंताओं से पाकिस्तान को अवगत कराएंगे।

 वह पठानकोट एयरबेस पर हमले और भारत द्वारा पाकिस्तान की जेआइटी को, जिसमें एक आइएसआइ का सदस्य भी था, एयरबेस में जांच की अनुमति देने के बाद भी इस पर पाकिस्तान की गंभीरता की कमी की बात करेंगे।

 बहरहाल पाकिस्तान को मुख्य संदेश यह देना चाहिए कि प्रधानमंत्री नरेंद्र मोदी के नेतृत्व में भारत पाकिस्तान के साथ अच्छे संबंध चाहता है, लेकिन साथ ही कश्मीर में पाकिस्तान का हस्तक्षेप और आतंकियों की शह नहीं चाहता है।

 यदि पाकिस्तान नहीं मानेगा तो भारत अपने हितों की रक्षा के लिए उचित कदम उठाएगा।

 यह समय की मांग है कि भारत यह समझ ले कि पाकिस्तान की विदेश नीतियां वहां के जनरलों द्वारा तैयार की जाती हैं और यह पाकिस्तान की कमजोरी है कि वह भारत के प्रति अपने पारंपरिक दृष्टिकोण को बदलने का इच्छुक नहीं है।

– विवेक कटाजू (लेखक विदेश सेवा में वरिष्ठ अधिकारी रहे हैं और पाकिस्तान मामलों के विशेषज्ञ हैं)।

सौजन्य – दैनिक जागरण (02.08.2016)।

