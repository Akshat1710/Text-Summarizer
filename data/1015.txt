शिक्षा पर नियंत्रण (दैनिक जागरण)।

रोटी, कपड़ा और मकान के बाद शिक्षा आदमी की बुनियादी जरूरतों में शामिल है।

 इसलिए किसी भी सरकार की शिक्षा नीति मायने रखती है।

 शिक्षा नीति प्राथमिक स्तर से लेकर विश्वविद्यालय तक सभी शिक्षकों व छात्र-छात्राओं के हित साधने को ध्यान में रख कर होनी चाहिए।

 ममता बनर्जी सरकार ने उच्च शिक्षा में व्यापक सुधार लाने के लिए विधानसभा के चालू सत्र में दि वेस्ट बंगाल युनिवर्सिटी एंड कालेजेज (एडमिनिस्ट्रेशन एंड रेगुलेशन) बिल 2017 पारित कराया है।

 मुख्य विपक्षी पार्टी कांग्रेस और दूसरे विपक्षी दल वाममोर्चा की अनुपस्थिति में विधेयक पारित हुआ।

 दोनों विपक्षी दलों ने उच्च शिक्षा संबंधी इस विधेयक का कड़ा विरोध किया है।

 शिक्षा मंत्री पार्थ चटर्जी का कहना है कि उच्च शिक्षा में व्यापक सुधार और शिक्षकों की बेहतरी के लिए यह विधेयक विधानसभा में पेश करने की जरूरत समझी गई।

 उच्च शिक्षा में बेहतर सुधार के लिए सरकारी हस्तक्षेप जरूरी है।

 पहले उच्च शिक्षण संस्थानों में स्वायत्तता के नाम पर फंड का दुरुपयोग होता था।

 कई विश्वविद्यालयों में वर्षों से आडिट नहीं हुई थी।

 शिक्षकों के पीएफ फंड का भी दुरुपयोग होता था।

 नया कानून बनने के बाद शिक्षकों का पीएफ सरकारी खजाने में जमा होगा।

 सभी सरकारी पदों पर नियुक्ति के लिए मेडिकल टेस्ट होता है।

 इसलिए अब कालेज और विश्वविद्यालयों के शिक्षकों को भी नियुक्ति के पहले मेडिकल और पुलिस जांच से गुजरनी होगी।

 शिक्षा मंत्री का तर्क अपनी जगह सही है।

 नियुक्ति की प्रक्रिया निष्पक्ष और पारदर्शी होनी चाहिए।

 शिक्षकों की तुलना अन्य सरकारी कर्मियों से नहीं की जा सकती।

 जाहिर है कालेजों के संचालन समिति से लेकर शिक्षकों की नियुक्ति और उनके स्थानांतरण तक में सरकारी और राजनीतिक हस्तक्षेप बढ़ेगा।

 वाममोर्चा विधायक दल के नेता सुजन चक्रवर्ती ने कहा है कि इस विधेयक के पारित होने से उच्च शिक्षा के सभी शीर्ष पदों सरकार को अपने मनपसंद व्यक्ति को बैठाने का रास्ता साफ हो गया है जिसका अर्थ राजनीतिक हस्तक्षेप बढ़ाना है।

 सत्तापक्ष और विपक्ष के एक दूसरे के विपरीत मत रखने से अलग हटकर देखा जाए तो उच्च शिक्षा को पूर्ण रूप से स्वायत्तता होनी चाहिए।

 कहीं कोई गलती होती है तो सरकार को मौजूदा कानून के तहत कार्रवाई करने का अधिकार है लेकिन शिक्षा पर पूरी तरह सरकारी और राजनीतिक हस्तक्षेप रखना उचित नहीं कहा जा सकता।

 स्थानीय संपादकीय : पश्चिम बंगाल , सौजन्य- दैनिक जागरण।

