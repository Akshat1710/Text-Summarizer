राजनीतिक चुनौतियां ज्यादा (राष्ट्रीय सहारा)।

कारोबारी गुड्स एंड सर्विस टैक्स यानी जीएसटी पर तस्वीर लगातार साफ हो रही है।

 करों की दर को लेकर जो स्थिति बनी है, वह इस प्रकार है-उपभोक्ता मूल्य सूचकांक में शामिल 50 प्रतिशत सामान पर कोई टैक्स नहीं, बड़ी तादाद में प्रयुक्त होने वाली चीजों पर 5 प्रतिशत का कर, एक मानक दर 12 प्रतिशत, दूसरी मानक दर 18 प्रतिशत, तमाम उपभोक्ता साज-सामान जैसे फ्रिज, एयरकंडीशनर, कार पर 28 प्रतिशत, लग्जरी कारों, तंबाकू, पान मसाला और कोल्ड ड्रिंक पर 28 प्रतिशत कर और उसके ऊपर सेस या उपकर लगाया जाएगा।

 इसका मोटा-मोटा आशय यह हुआ कि मसाले, चावल, गेहूं करमुक्त रहेंगे।

 घी, मक्खन जैसे बहु-प्रयुक्त आइटम पांच प्रतिशत कर के दायरे में आएंगे।

 इसके बाद 12 प्रतिशत का कर स्लैब आता है।

 सबसे महत्त्वपूर्ण कर स्तर है-18 प्रतिशत।

 इस स्तर के चलते ही सारी सेवाएं महंगी हो जाएंगी, क्योंकि अभी सर्विस टैक्स की दर करीब 15 प्रतिशत है।

 जाहिर है कोई भी सरकार 15 प्रतिशत सर्विस टैक्स वसूलने के बाद उसे 12 प्रतिशत के स्तर पर नहीं ले जाना चाहेगी तो अगले स्तर यानी 18 प्रतिशत पर ही इन सेवाओं को जाना है, यानी सेवाओं के महंगे होने के लिए तैयार होना चाहिए।

 कार, एयरकंडीशनर और फ्रिज आदि के खरीदार राहत महसूस करेंगे क्योंकि18 प्रतिशत के बाद के स्तर यानी 28 प्रतिशत की कर दर इन अधिकांश साज-सामान पर लगनेवाली कर दर करीब 30-31 प्रतिशत के मुकाबले कम ही बैठेगी।

 28 प्रतिशत की दर और उस पर उपकर उन आइटमों पर लगेगा जिन्हें लग्जरी माना जाता है।

 ऐसे आइटमों में लग्जरी कार, तंबाकू उत्पाद, पान मसाला, कोल्ड ड्रिंक वगैरह है।

 यानी इन आइटमों पर 28 प्रतिशत से कुछ ऊपर का ही कर लगेगा, उपकर मिलाकर।

 तंबाकू उत्पाद कंपनियों ने राहत की सांस ली है, यह जानकर कि उनके उत्पादों पर 28 प्रतिशत से कुछ ही ज्यादा कर लगेगा।

 मुख्य आर्थिक सलाहकार अरविंद सुब्रहमण्यम ने तंबाकू उत्पादों पर चालीस प्रतिशत कर लगाने की सिफारिश की थी।

 मुख्य आर्थिक सलाहकार की सलाह पर अगर सिगरेट पर चालीस प्रतिशत का कर लग गया होता।

 जीएसटी रेट 28 प्रतिशत से कुछ ही ज्यादा होगा तंबाकू उत्पादों पर, इस खुशी में प्रमुख सिगरेट कंपनी आईटीसी का शेयर शुक्रवार 4 नवम्बर, 2016 को छह प्रतिशत की छलांग लगा गया।

 यानी सरकार कर वसूली में उतनी कठोर नहीं होने जा रही, जितनी सिफारिश सरकार के मुख्य आर्थिक सलाहकार ने की थी।

 सरकार चाहती तो लग्जरी आइटमों पर चालीस प्रतिशत लगाया जा सकता था।

 लग्जरी कार कंपनियां बनाने वाली कंपनियां चाहें कितना रोना रोएं कि वो अर्थव्यवस्था में रोजगार सृजन करती हैं, सरकार को कर देती हैं पर लग्जरी कारों पर करों की बढ़ोतरी का ठोस राजनीतिक विरोध नहीं देखने में आता।

 भारत में कोई भी राजनीतिक दल महंगी कारों पर करों की कटौती का विरोध करते नहीं दिखना चाहता।

 भारत महंगी लग्जरी कारों के एक बहुत बड़े बाजार के तौर पर उभर रहा है।

 इसी तरह से सिगरेट पर कर बढ़ाना हर वित्तमंत्री ने अपनी नैतिक जिम्मेदारी समझी है।

 सिगरेट पर बढ़े कर का ठोस राजनीतिक विरोध कभी नहीं देखा गया।

 दो पहिया वाहन बनानेवाली कंपनियां 28 प्रतिशत कर के दायरे में आएंगी, ऐसा माना जा सकता है।

 अभी दो पहिया बनानेवाली कंपनियां 28 से 35 प्रतिशत के कर दायरे में आती हैं।

 सेवाओं पर 15 प्रतिशत से बढ़कर 18 प्रतिशत होगा, जिसका मतलब हुआ कि ब्यूटी पार्लर से लेकर कोचिंग से लेकर पिज्जा कंपनियों पर कर भार बढ़ने के आसार हैं।

 मोबाइल सेवाओं के बिल बढ़े हुए आएंगे, बढ़े हुए सेवाकर की वजह से।

 कुल मिलाकर सरकार का वादा यह है कि करों के कुल भार में बढ़ोतरी नहीं होगी।

 यानी आम आदमी की जेब से उतनी ही रकम जीएसटी लागू होने के बाद जाएगी, जितनी अभी जा रही है।

 यह अभी पुख्ता जमीन पर खड़ा नहीं दिखाई देता।

 सरकार कुछ आइटमों के कर भार कम कर दे और सेवाओं के कर को बढ़ा दे तो इसका साफ मतलब यह हुआ कि सेवाओं के उपभोक्ता की जेब से तो बढ़ी हुई रकम निकलेगी, उसके मोबाइल पर बिल पर वर्तमान के 15 प्रतिशत कर के मुकाबले 18 प्रतिशत कर लगेगा।

 पर यह पक्का नहीं है, वही बंदा फ्रिज या टीवी सस्ता खरीदकर पैसे बचा रहा होगा।

 सरकार को हासिल होनेवाले कुल कर संग्रह में भले ही कोई फर्क ना आए, पर हर व्यक्ति के जेब से निकलनेवाले खर्च में तो फर्क पड़ ही जाएगा।

 सेवाकर की पकड़ से अब कोई भी नहीं बच सकता।

 जीएसटी की राह में अब भी कम रोड़े नहीं हैं।

 तमाम विधानसभाओं और संसद में इससे जुड़े बिलों को लेकर आम सहमति बननी है।

 केरल के वित्तमंत्री थामस इजाक के और पश्चिम बंगाल सरकार की तरफ से थोड़ी असहमतियां लगातार देखने को मिली हैं।

 पश्चिम बंगाल के वित्तमंत्री अमित मित्रा जीएसटी से जुड़े तमाम प्रावधानों के निर्माण में अग्रिम भूमिका में हैं।

 अमित मित्रा ने इस बात का श्रेय लिया है कि उन्हें तमाम खाद्य-पदार्थो की कर दर को शून्य रखने के लिए बहुत संघर्ष करना पड़ा।

 यानी जीएसटी के आने के बाद अगर महंगाई नहीं बढ़ती, तो उसका श्रेय अमित मित्रा ले चुके हैं।

 महंगाई बढ़ती है, तो उसकी जिम्मेदारी स्वाभाविक तौर पर केंद्र सरकारी की ही होगी, क्योंकि केंद्र सरकार ही इस पूरे जीएसटी कर प्रावधानों के पीछे है।

 तमाम विधान सभाओं में जीएसटी से जुड़े बिल पास हो जाएं।

 संसद में जीएसटी से जुड़े बिल पास हो जाएं, तब माना जाना चाहिए कि जीएसटी की राह में राजनीतिक रुकावटें खत्म हो गई हैं।

 श्रेय कोई भी ले, वह तो बाद का मसला है, पर पहले वह सारे काम हो जाने चाहिए, जो जीएसटी के कार्यान्वन के लिए आवश्यक है।

 राजनीतिक कवायदों में यह बिल मंजिल-मुकाम पर कब पहुंचेगा, अभी भी पूरी आास्ति से कह पाना मुश्किल है, भले ऐसा कहा जा रहा हो कि 2017 के पूर्वार्ध में जीएसटी लागू हो चुकेगा।

, लेखक- आलोक पुराणिक।

