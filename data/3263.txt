जिद छोड़ें, बात करें (नवभारत टाइम्स)।

अयोध्या के राममंदिर का मुद्दा फिर चर्चा में है।

 सुप्रीम कोर्ट ने इसे लेकर महत्वपूर्ण टिप्पणी की है।

 प्रधान न्यायाधीश जे. एस. खेहर की अध्यक्षता वाली पीठ ने कहा कि यह धर्म और आस्था से जुड़ा मामला है इसलिए इसे बातचीत से सुलझाना ही बेहतर है।

 चीफ जस्टिस खेहर ने कहा कि वह खुद मध्यस्थता के लिए तैयार हैं, या फिर इसके लिए किसी जज की भी नियुक्ति की जा सकती है।

 इस पर अलग-अलग पक्षों ने अपने तरीके से प्रतिक्रिया दी है।

 हिंदू संगठनों ने इसका स्वागत किया है जबकि बाबरी मस्जिद ऐक्शन समिति को यह प्रस्ताव मंजूर नहीं है।

 उसने कहा कि बातचीत के कई दौर पहले ही हो चुके हैं, लेकिन इसका कोई नतीजा नहीं निकला।

 कुछ राजनीतिक दल भी मानते हैं कि वार्ता से कोई हल नहीं निकला, तभी तो कोर्ट के निर्णय को मानने की बात सामने आई।

, गौरतलब है कि भारतीय जनता पार्टी के नेता सुब्रमण्यम स्वामी ने कोर्ट में अयोध्या मामले की तुरंत सुनवाई के लिए याचिका दायर की हुई है।

 संघ परिवार इसे हिंदू आस्था का प्रश्न मानता है।

 उसके लिए यह एक अहम अजेंडा है।

 उसके भीतर एक राय यह है कि समझौता नहीं हो पाया तो केंद्र सरकार को अपने अधिकारों का इस्तेमाल कर जमीन का अधिग्रहण करके संसद से मंदिर निर्माण के आशय का प्रस्ताव पास कराना चाहिए।

 यह एक राजनीतिक फैसला होगा, जिसके लिए दूसरे दलों की सहमति की जरूरत होगी।

 दूसरी तरफ कई मुस्लिम संगठन सोचते हैं कि यह महज एक मस्जिद का मसला नहीं है।

 अगर वे इस पर दावा छोड़ भी दें तो इस बात की क्या गारंटी है कि उनके दूसरे धर्मस्थलों और सांस्कृतिक प्रतीकों को निशाना नहीं बनाया जाएगा।

 1992 में अयोध्या में बाबरी मस्जिद ढहा दी गई थी, जबकि 2010 में इलाहाबाद हाईकोर्ट के लखनऊ पीठ ने बहुमत से यह फ़ैसला दिया था कि जिस जगह पर राम की मूर्ति स्थापित है वहां मूर्ति ही रहेगी और शेष ज़मीन को तीन बराबर हिस्सों में बांटा जाएगा।

, बहरहाल, न्यायपालिका ने एक पहल की है तो हमें इसे एक अवसर के रूप में लेना चाहिए।

 आपसी सहमति से दुनिया में बड़े-बड़े मसले सुलझाए जा चुके हैं, फिर इसे हल क्यों नहीं किया जा सकता।

 कोई भी समझौता जिद से नहीं होता, इसके लिए दोनों पक्षों को थोड़ा-थोड़ा झुकना होता है।

 सामने वाले पक्ष की बातें सुननी पड़ती हैं।

 उसकी सही मांग मानने के लिए भी तैयार होना पड़ता है।

 इस मानसिकता के साथ दोनों पक्ष बैठें, तो रास्ता निकल सकता है।

 इस विवाद के कारण देश का बहुत सारा वक्त बर्बाद हुआ है, जानें गईं हैं।

 प्रशासन का विकास से ध्यान भटका है, जिसका खामिय़ाजा जनता को भुगतना पड़ा है।

 इसलिए पिछली गलती दोहराने के बजाय बात करें और कोई रास्ता निकालें।

, सौजन्य – नवभारत टाइम्स।

