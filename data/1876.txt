सुधारों की दिशा में सार्थक पहल (दैनिक ट्रिब्यून)।

अनूप भटनागर।

देश के संविधान में 42वें संशोधन के माध्यम से किये गये प्रावधान, विधि आयोग तथा संसद की स्थाई समिति के विभिन्न प्रतिवेदनों के मद्देनजर केन्द्र सरकार न्यायपालिका के लिये अखिल भारतीय न्यायिक सेवा के सृजन की दिशा में सावधानी से कदम बढ़ा रही है ताकि वकालत के क्षेत्र में मेधावी युवा वर्ग को जिला स्तर पर न्यायाधीशों की नियुक्ति के लिये आकर्षित किया जा सके।

 वैसे तो अखिल भारतीय न्यायिक सेवा के गठन का विचार 1960 से ही चर्चा में है लेकिन राज्य सरकारों और न्यायपालिका के विरोध के कारण यह परवान नहीं चढ़ पा रहा है।

सरकार चाहती है कि पिछले करीब 57 साल से अधर में लटके अखिल भारतीय न्यायिक सेवा के गठन के विचार को मूर्तरूप दिया जाये।

 लेकिन अभी भी यह स्पष्ट नहीं है कि इस तरह की सेवा के गठन के बाद राज्यों की अदालतों में स्थानीय भाषा में कामकाज होने की चुनौती से कैसे निपटा जायेगा।

 प्रशासनिक और पुलिस सेवा की तरह ही यदि जिले की न्यायपालिका की कमान चयनित जिला न्यायाधीश के हाथ में होगी तो फिर उच्च न्यायालय का अधीनस्थ न्यायपालिका पर नियंत्रण किस तरह का होगा।

हालांकि सरकार ने इस मामले में जनवरी महीने में एक बैठक कर अटार्नी जनरल और सालिसीटर जनरल की राय मांगी है परंतु अधीनस्थ न्यायिक सेवा राज्य के अधीन होना और निचली अदालतों में स्थानीय भाषा में कामकाज की व्यवस्था इसमें बहुत बड़ी बाधा बन सकती है।

 दंड प्रक्रिया संहिता और भारतीय दंड संहिता में प्रदत्त शक्ति का इस्तेमाल करते हुए अनेक राज्यों ने निचली अदालतों में स्थानीय भाषा में ही कामकाज का प्रावधान कर रखा है ताकि लोग अदालती कार्यवाही को समझ सकें और उसके आदेशों तथा फैसलों को पढ़ सकें।

 मसलन, तमिलनाडु की अदालतों में तमिल भाषा और हिन्दी भाषी राज्यों की अदालतों में हिन्दी भाषा में कामकाज होता है।

सवाल उठता है कि अखिल भारतीय न्यायिक सेवा के गठन के साथ ही क्या निचली अदालतों में स्थानीय भाषाओं में मुकदमों की सुनवाई और इनके आदेश तथा फैसला लिखने और सुनाने की व्यवस्था समाप्त की जायेगी।

 यदि इस तरह का कोई भी प्रयास हुआ तो राज्यों में इसका पुरजोर विरोध होगा।

 इसकी वजह शायद एक बार फिर अदालती कार्यवाही के संदर्भ में जनता को पूरी तरह अंग्रेजी भाषा पर निर्भर करना होगा, जिसका शायद ही कोई समर्थन करे।

बहरहाल, 1960 से ही राज्यों और न्यायपालिका के बीच तीव्र मतभेद की वजह से अखिल भारतीय न्यायिक सेवा के गठन का विचार परवान नहीं चढ़ सका है।

 मुख्य न्यायाधीशों के सम्मेलनों में इसका समर्थन किया गया।

 इसी सिलसिले में संविधान के अनुच्छेद 312 में अखिल भारतीय न्यायिक सेवा के सृजन का प्रावधान किया गया लेकिन जिला न्यायाधीश से नीचे के न्यायिक पदों को इसके दायरे से बाहर रखा गया।

प्रथम विधि आयोग ने न्याय प्रशासन में सुधार के बारे में पेश अपनी 14वीं रिपोर्ट में भी न्यायिक दक्षता के हितों की खातिर अखिल भारतीय न्यायिक सेवा के गठन की सिफारिश की और एक बार फिर अपनी 77वीं रिपोर्ट में इसे दोहराया।

 यही नहीं, उच्चतम न्यायालय भी अखिल भारतीय न्यायिक सेवा के गठन का पक्षधर है और उसने भी केन्द्र सरकार को इस संबंध में उचित कदम उठाने का निर्देश दिया था परंतु राज्य सरकारें और उच्च न्यायालय इससे सहमत नहीं हो रहे हैं।

इस सेवा के पक्ष में तर्क दिया जाता है कि संघ लोक सेवा आयोग के माध्यम से आयोजित अखिल भारतीय न्यायिक सेवा की प्रतियोगी परीक्षा में शामिल होने के लिये कानून के वे छात्र आकर्षित होंगे जो राज्य न्यायिक सेवा में आने के लिये बहुत अधिक उत्सुक नहीं रहते।

 ऐसे कानून के छात्र न सिर्फ मेधावी होंगे बल्कि इससे न्यायपालिका में निचले स्तर से लेकर ऊपर तक न्याय प्रणाली में सुधार होगा।

 दूसरी ओर, इसका विरोध करने वाले वर्ग का तर्क है कि अखिल भारतीय न्यायिक सेवा सृजन से अधीनस्थ न्यायपालिका पर उच्च न्यायालय का नियंत्रण खत्म हो जायेगा और इससे न्यायपालिका की स्वतंत्रता प्रभावित हो सकती है जो किसी भी दृष्टि से न्यायिक व्यवस्था के लिये अच्छा संकेत नहीं होगा।

इसमें कोई संदेह नहीं है कि लंबित मुकदमों की विशाल संख्या और इनके निपटारे में हो रहे विलंब की चुनौती से निपटने के लिये इस क्षेत्र में व्यापक उपाय करने की आवश्यकता है, लेकिन इससे पहले जरूरी है कि अधीनस्थ न्यायपालिका में न्यायाधीशों के रिक्त पदों पर नियुक्तियां की जायें और राज्यों की आबादी के अनुपात में वहां न्यायाधीशों और न्यायिक अधिकारियों की संख्या बढ़ाई जाये।

उम्मीद की जानी चाहिए कि सरकार राज्यों में न्यायिक कार्यों में स्थाई भाषा के इस्तेमाल की परंपरा को ध्यान में रखते हुए आने वाले समय में अखिल भारतीय न्यायिक सेवा के सृजन की दिशा में सर्वमान्य रास्ता खोजने के लिये ठोस कदम जरूर उठायेगी।

, सौजन्य- दैनिक ट्रिब्यून।

