कनाडा में आतंक (हिन्दुस्तान)।

दुनिया का अपेक्षाकृत काफी शांत माना जाने वाला कनाडा भी अब आतंकवाद की मार से बचा नहीं है।

 रविवार की शाम क्यूबेक की मस्जिद में जब नमाज अता की जा रही थी, तो तीन बंदूकधारी वहां पहुंचे और उन लोगों पर अंधाधुंध गोलीबारी शुरू कर दी।

 अब जब इस आतंकवादी वारदात में मरने वालों और घायलों की गिनती की जा रही है, वारदात के बहुत सारे तथ्य स्पष्ट नहीं हैं।

 हमलावर कौन थे और वे क्या चाहते थे, यह अभी तक स्पष्ट नहीं है।

 कनाडा के प्रधानमंत्री जस्टिन ट्रूडो ने इस वारदात को न सिर्फ आतंकी हमला करार दिया है, बल्कि यह भी कहा है कि यह हमला कनाडा में रहने वाले मुस्लिम समुदाय के खिलाफ है।

 हमले से जुड़े बहुत सारे तथ्य अभी सामने नहीं आए हैं, शायद इसलिए इसे पड़ोसी देश अमेरिका में सत्ता परिवर्तन के बाद चल रही राजनीति से भी जोड़कर देखा जा रहा है।

 अभी दो दिन पहले अमेरिका के नए राष्ट्रपति डोनाल्ड ट्रंप ने सात मुस्लिम देशों से अप्रवासियों के आने पर रोक लगाने की घोषणा की थी।

 पूरी दुनिया में इसकी काफी तीखी प्रतिक्रिया हुई थी।

 लेकिन सबसे दिलचस्प प्रतिक्रिया कनाडा के प्रधानमंत्री की थी, जिन्होंने कहा था कि अप्रवासियों का स्वागत है, कनाडा के दरवाजे उनके लिए खुले हैं।

 इसलिए पहला शक यही व्यक्त किया जा रहा है कि यह हमला उनके बयान की प्रतिक्रिया में हुआ है।

 हालांकि इस तरह की प्रतिक्रिया व्यक्त करने वाला कोई गुट या संगठन कनाडा में सक्रिय है, पहले कभी इसके संकेत नहीं मिले।

 जिस मस्जिद में यह वारदात हुई, उसी में कुछ महीने पहले भड़काने वाली एक घटना जरूर हुई थी, पर कभी उसकी तह में नहीं पहंंुचा जा सका।

, पिछले कुछ साल में हुईं गिनी-चुनी घटनाओं को अगर छोड़ दें, तो कनाडा की गिनती दुनिया के शांत देशों में की जाती है, बल्कि कई बार तो मजाक में यह तक कहा जाता है कि कनाडा के जीवन में कोई थ्रिल नहीं है।

 कनाडा में बड़ी संख्या में अप्रवासी रहते हैं, बड़ी संख्या में दुनिया भर के लोग वहां शरण लेते हैं, लेकिन इससे कभी वहां की शांति भंग नहीं हुई और न ही कभी वहां की स्मृद्धि ही प्रभावित हुई।

 कनाडा उन लोगों के लिए भी एक उदाहरण है, जो यह मानते हैं कि अप्रवासी और शरणार्थी अपने साथ नफरत, हिंसा और गरीबी लाते हैं।

 सबसे बड़ी बात है कि अप्रवासियों को वहां के सार्वजनिक जीवन और राजनीति में काफी अच्छी जगह भी मिली है।

 खासकर भारतीयों को, जो वहां की सरकार में काफी ऊंचे पदों पर हैं।

 अप्रवासियों और शरणार्थियों के वहां आने की प्रक्रिया अब भी लगातार जारी है।

 क्यूबेक जैसी जगहों में है, जहां यह काफी तेज है और स्पष्ट तौर पर दिखाई देती है।

 यहां मुस्लिम अप्रवासियों की संख्या सबसे ज्यादा है और इनमें से ज्यादातर अफ्रीकी देशों से आकर यहां बसे हैं।

 रविवार के हमले में कितना अप्रवास का यह गणित है और कितनी कोई और धारा, अभी हम यह ठीक से नहीं जानते।

, इस वारदात को भले ही किसी ने अंजाम दिया हो, लेकिन अगर यह सिलसिला रुकता नहीं है, तो कनाडा के जीवन में बहुत कुछ बदल जाएगा।

 यह ठीक है कि आतंकवाद पर काबू पाने के लिए अच्छे पुलिस-प्रशासन और खुफिया एजेंसियों की जरूरत होती है, लेकिन एक सच यह भी है कि यह पूरा सिलसिला लोगों के सोचने-समझने की तरीके और उनकी मानसिकता को भी बदलता है, जिसका असर देर-सवेर सरकारों पर भी दिखाई देता है।

 इसका पहला असर बहुसंस्कृति को मान्यता देने वाली सरकारी नीतियों पर पड़ सकता है।

 हालांकि एक दूसरी उम्मीद यह भी है कि कट्टरता को रोकने का रास्ता कनाडा से शुरू हो सकता है।

, सौजन्य- हिन्दुस्तान।

