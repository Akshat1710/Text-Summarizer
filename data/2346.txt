संगीत की हिंदू-मुस्लिम साझी विरासत सहेजकर रखें (दैनिक भास्कर)।

असम के 42 मौलवियों के फतवे ने इंडियन आइडल की सोलह वर्षीय जूनियर गायिका नाहिद आफरीन को धमकाने की कोशिश की है लेकिन, उसने अपने संगीत को खुदा का तोहफा बताकर उसे जारी रखने की हिम्मत दिखाई है।

 नाहिद ने मौलवियों के जवाब में उचित ही कहा है कि अगर वह अपना संगीत जारी नहीं रखेगी तो खुदा की अनदेखी करेगी।

दरअसल खुदा की अनदेखी तो वे मौलवी कर रहे हैं जो न तो एक बच्ची की प्रतिभा का सम्मान कर रहे हैं और न ही भारतीय उपमहाद्वीप में इस्लाम और संगीत के दीर्घकालिक रिश्ते की कद्र कर रहे हैं।

 हालांकि, उनकी दलील है कि फतवा इसलिए जारी हुआ है, क्योंकि नाहिद के कार्यक्रम का स्थल मस्जिद और कब्रिस्तान के पास है।

 अगर मामला इतना ही है तो नाहिद और कार्यक्रम आयोजकों को कोई व्यावहारिक रास्ता निकालना चाहिए ताकि इस्लाम के मानने वालों की बात भी रह जाए और उसके अनुयायियों का संगीत से रिश्ता भी कायम रहे।

कई बार फतवे महज राय देने के लिए होते हैं और उन्हें मानने की बाध्यता नहीं होती।

 ऐसा दारुल उलूम देवबंद जैसा इस्लाम का कट्‌टरपंथी इदारा भी करता रहता है।

 उसके मौलवियों का कहना होता है कि हमारे पास जब लोग किसी विषय पर राय लेने आते हैं तो हम उन्हें इस्लाम के मुताबिक एक दृष्टिकोण दे देते हैं।

 किंतु उसे लागू करने का दबाव नहीं डालते।

 कई बार ऐसे फतवे उन युवा प्रतिभाओं और उनके परिवार के भीतर भय पैदा करते हैं जो मीडिया और फिल्मी दुनिया में जगह बना रहे होते हैं।

ऐसी ही घटना कश्मीर की लड़की जायरा वसीम के साथ भी हुई थी, जिसने आमिर खान की दंगल फिल्म में पहलवान बेटी की भूमिका निभाई थी।

 दरअसल भारतीय उपमहाद्वीप का कला और संगीत जगत हिंदुओं और मुस्लिमों की साझी विरासत की शानदार गवाही देता है।

 बल्कि यह ऐसी निर्मल धारा है जहां पर वास्तव में गंगा जमुनी तहजीब का निर्माण होता है।

 उस्ताद विलायत खां, उस्ताद बड़े गुलाम अली खां, उस्ताद अब्दुल करीम खां, उस्ताद अल्ला दिया खां, उस्ताद बिस्मिल्ला खां और बेगम अख्तर, शमशाद बेगम, नूरजहां जैसी पुरानी पीढ़ी की हस्तियों से लेकर परवीन सुल्ताना, नीलिमा खातून जैसी आज की महिला और पुरुष कलाकारों की फेहरिस्त बेहद लंबी है।

 दक्षिण एशिया की यह विरासत अनमोल है और इसे समाज और सरकार को बचाकर रखना चाहिए।

, सौजन्य- दैनिक भास्कर।

