कश्मीर की नई मुश्किल (नवभारत टाइम्स)।

जम्मू-कश्मीर में देश की सबसे लंबी सुरंग का उद्घाटन करते हुए प्रधानमंत्री ने राज्य के नौजवानों से अपनी ऊर्जा रचनात्मक कार्यों में लगाने की अपील की।

 यह सुरंग जम्मू के उधमपुर जिले को कश्मीर घाटी के रामबन जिले से जोड़ती है।

 प्रधानमंत्री ने अपनी यह बात उधमपुर में एक रैली को संबोधित करते हुए कही जहां के नौजवानों के साथ ऐसी कोई समस्या नहीं है।

 समस्या घाटी के नौजवानों के साथ है लिहाजा अच्छा होता कि यही बात वह रामबन की किसी रैली में कहते।

, बहरहाल, भारतीय प्रधानमंत्री की बात पूरी दुनिया में सुनी जाती है तो कश्मीर घाटी में भी यह जरूर सुनी गई होगी।

 अभी का समय कश्मीर घाटी के लिए कुछ ज्यादा ही संवेदनशील है।

 सर्दियां शुरू होने के ठीक पहले तक पूरा इलाका हिंसक प्रदर्शनों और महीनों लंबी बंदी से गुजरा।

 कश्मीर विशेषज्ञों के मुताबिक सर्दियों के मौसम में अलगाववादी आराम करते हैं क्योंकि दर्रों में बर्फ भर जाने से पाकिस्तान-पोषित तत्वों का उधर से इधर आना रुक जाता है।

 फिर जैसा कि हर बार होता है, इस बार भी गर्मियां शुरू होते ही घाटी में पत्थरबाजी का सिलसिला शुरू हो गया है।

 अलबत्ता इस बार एक फर्क भी है कि फौज ने सख्ती बरतते हुए कह दिया है कि वह आतंकवादियों के खिलाफ कार्रवाई में बाधा डालने वाले आम लोगों से भी आतंकवादियों की तरह ही निपटेगी।

 नतीजा कि ऐसी कुछ वारदातों में आतंकियों के साथ-साथ उनके बचाव में पत्थरबाजी करने वाले भी मारे गए हैं।

 घाटी में सक्रिय अलगाववादी तत्वों के लिए यह लाभकारी स्थिति है।

, पिछले अक्टूबर-नवंबर में अपना काम-धंधा चौपट होने के चलते जो लोग ऐसे तत्वों को दरकिनार कर सरकारी ढांचे के साथ सहयोगकरने लगे थे वह अभी सेना की गोली से मारे गए पत्थरबाजों के जनाजे में उमड़े पड़ रहे हैं।

 इसका नुकसान भारतीय सुरक्षा बलों को हो रहा है जिन्हें घाटी में चौबीसों घंटे घेरेबंदी की हालत में रहना पड़ रहा है।

 ध्यान रहे, पिछले दो वर्षों से, यानी केंद्र में मोदी सरकार बनने और फिर जम्मू-कश्मीर विधानसभा चुनाव में लगभग धर्म-आधारित जनादेश आने के बाद से अलगाववादियों को दिल्ली बनाम कश्मीर के साथ-साथ हिंदू बनाम मुस्लिम के पुराने लीगी मुहावरे का भी सहारा मिल गया है।

 हाल के अपने एक भाषण में बुजुर्ग अलगाववादी नेता अली शाह गिलानी ने यूपी और कुछ अन्य राज्यों में बीफ बैन से जुड़ी कार्रवाइयों को हिंदू जोर-जबर्दस्ती का नमूना बताते हुए जम्मू-कश्मीर के मुसलमानों से एकता की अपील की।

 केंद्र सरकार को समय रहते अलगाववाद और सांप्रदायिकता के इस विस्फोटक कॉम्बिनेशन की काट खोजनी होगी।

 इसके बिना प्रधानमंत्री अगर सिर्फ विकास के नारे से कश्मीर में शांति स्थापित कर लेने की उम्मीद बांधे हुए हैं तो उन्हें एक नजर पिछले अनुभवों पर भी डाल लेनी चाहिए।

, सौजन्य- नवभारत टाइम्स।

