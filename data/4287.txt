चुनाव नतीजों के बाद (दैनिक जागरण : Editorial)।

बिहार चुनाव संपन्न हुए।

 परिणाम भी आ गए।

 अबकी बार जो फल आया है उसके नीचे कई बातें दब जा रही हैं।

 सभी जानते हैं कि वैचारिक आधार नहीं रहा है इस चुनाव का।

 इसलिए परिवारवाद और भ्रष्टाचार पर आधारित राजनीति से वैकल्पिक रेडिकल राजनीति की उम्मीद नहीं की जा सकती।

 लघु वर्गो के लोग, जो सैकड़ों जातियों के रूप में फैले हैं, उनमें प्रत्येक की संख्या बहुत कम है।

 यद्यपि उन सबको जोड़ दें तो उनकी बहुत बड़ी संख्या बन जाती है।

 उनमें अपेक्षाकृत रूप से राजनीतिक चेतना व एकता का अभाव है।

 इसलिए वे राजनीति व सत्ता के हाशिये पर रह जाते हैं तथा कुछ जातियां, जिनका राजनीतिकरण हो चुका है, अपनी खुद की संख्या में अधिक होने के कारण व्यवस्था पर दबंग रूप से वर्चस्व स्थापित कर लेती हैं।

 यह आज के लोकतंत्र का एक यथार्थ है।

 केवल संख्याबल लोकतंत्र का रेडिकल तर्क नहीं हो सकता।

 सबका वास्तविक विकास ही वास्तविक लोकतंत्र का हेतु है चाहे उस समुदाय की संख्या कितनी ही कम क्यों न हो।

 कम संख्या और अधिक संख्या, दोनों का धार्मिक व जातीय संतुलन एक आदर्श व्यवस्था में होना ही चाहिए।

 जब लोहिया ने कहा था कि पिछड़े पावें सौ में साठ तो पिछड़े से उनका अर्थ तत्कालीन समाज के आखिरी पायदान पर खड़े लोग थे।

 यदि धार्मिक सांप्रदायिकता को नकारात्मक तरह से लें तो लठैती, परिवारों के वर्चस्व और भ्रष्ट तंत्र को भी नकारा जाना चाहिए।

 पिछली केंद्र सरकार पर लगे दाग के विरुद्ध जनता ने सजग प्रतिरोध किया था।

, गाय, पाकिस्तान, बिहारी-बाहरी, डीएनए आदि से ज्यादा गंभीर हैं बिहार के चुनाव प्रतिफल।

 यद्यपि हकीकत यही है कि बिहार में उद्योग-धंधों तथा अच्छे स्वास्थ्य केंद्रों का पूर्ण अभाव है तथा बिहारी दूसरे प्रदेशों तथा दूसरे देशों में पलायन करने को मजबूर हैं।

 बिहार में खेती की हालत भी ठीक नहीं है तथा शिक्षा राम भरोसे।

 नकलची विद्यार्थी कहीं कुछ बड़ा नहीं कर सकते।

 कुछ छात्र यदि सिविल सेवा या अन्य सेवाओं में आते हैं तो सिस्टम की छाती भेद कर।

 इसमें उन का निजी उद्यम ज्यादा महत्वपूर्ण है, न कि व्यवस्था की भूमिका।

 बिहार में जो बिजली है वह अपर्याप्त है तथा अभी भी शहरों को उद्योग के अनुकूल बनाना है ताकि उद्योग लग सकें।

 गांवों में बाहुबल खत्म करके प्रजातांत्रिक वातावरण देना होगा।

 चाहे उच्च समाजों के लोग हों या पिछड़े समाजों के, आरक्षण सही लोगों तक पहुंचे।

 यदि आरक्षण सही लोगों तक नहीं पहुंच पा रहा तथा सिर्फ वह दबंगों के हाथों का उपकरण मात्र हो तो ध्यान दिया जाना चाहिए कि कहां चूक है।

 आरक्षण तर्क-वितर्क से परे नहीं है।

, बिहार में कला संस्थानों की हालत अपेक्षाकृत ठीक नहीं।

 अकादमियां वित्तीय एवं बौद्धिक दृष्टि से गरिमामय नहीं हैं।

 ज्यादातर राजनीतिक लोगों में साहित्य और कलाओं को लेकर सतर्कता और सृजनशीलता नहीं है।

 ब्यूरोक्रेट भी अधिकतर इन माध्यमों को नहीं समझते।

 शायद उनके लिए जैसे चकबंदी विभाग वैसे ही कला विभाग।

 कुछ लोग जो इनमें सक्रिय हैं भी, उनको गलत दबावों तथा निम्नस्तरीय राजनीतिक प्रभावों के तहत कार्य नहीं करने दिया जाएगा तो वे नवाचार कैसे लाएंगे।

 सृजनशील एवं बुद्धिशील लोगों को ही वहां स्थान पाना चाहिए।

 यदि सिस्टम में दागियों का वर्चस्व बढ़ता गया तो मंत्रिमंडल से लेकर प्रशासन तक उन्हीं का बोलबाला होगा।

 सब पर उनका कब्जा होगा।

 अक्सर राजनीति एक व्यक्ति केंद्रित होती गई है।

 उसके पराभव के बाद शून्य सा हो जाता है।

 यह विचार केंद्रित होनी चाहिए।

 लोहिया ने कोई परिवार नहीं बनाया तथा जयप्रकाश नारायण ने कोई पद नहीं लिया।

 इसीलिए सत्ता केंद्रित राजनीति उनको दोहरा नहीं सकती।

 सिर्फ उनके नाम का उपयोग कर सकती है।

 दिखावे की राजनीति किसी का भला नहीं कर सकती।

 राजनीति से समाज को दिशा दिखाने की अपेक्षा होती है, लेकिन जब राजनीति खांचों मे बंट जाती है तो वह केवल और केवल अपना स्वार्थ साध रही होती है।

, विकास को यदि ठीक से लागू किया जाए तो बिहार देश के सबसे खास प्रदेशों में शामिल हो सकता है।

 यही हाल उत्तर प्रदेश का भी है।

 बिहार में प्रतिभाशाली लोगों की कमी नहीं, लेकिन उनका उपयोग तो हो।

 वे प्रदेश से बाहर चले जाते हैं ताकि उन्हें रोजगार तथा सम्मान मिले।

 यद्यपि मुंबई आदि जगहों पर उन्हें र्दुव्‍यवहार का सामना करना पड़ता है तथा प्रतिभा के बावजूद कई बार उनसे भेदभाव होता है।

 यदि बिहारवासियों को उनके गृह प्रदेश में रोजगार मिले तो वे कहीं अन्यत्र शायद न भटकें।

 यदि राजनेता देश भर में घूम कर अपनी राजनीति चमकाते हुए बातें करना चाहते हैं तो प्रवासी बिहारी जनता यह देखेगी कि उनके बिहार लौटने तथा उनके सम्मान पूर्ण रोजगार का क्या नया साधन उन्हें दिया जा रहा है।

 सत्ता द्वारा बेहतर कार्य करने के लिए व्यापक जन रणनीति बनाना जरूरी है।

 यह सभी जानते हैं कि वैचारिकता नहीं, अपितु भटकाने वाले मुद्दे ही इस चुनाव में हावी रहे हैं।

 हो सकता है कि वर्चस्वशाली लोगों द्वारा अपने घर के लोगों को राजनीतिक व्यवस्था में रोजगार दे दिया जाए, अपने वर्ग समूहों को फुसलाए रखा जाए, हल्के-फुल्के आधारों पर उन्हें बहलाए रखा जाए तथा पांच साल बाद शून्यता हासिल हो।

 यह उचित होगा कि केंद्र सरकार जरूरी मुद्दों से अपने को राज्य सरकार से संबद्ध रखे तथा राज्य सरकार को सहयोग करते हुए उसका प्राप्य धन उपलब्ध करवाए।

 आखिर बिहार का विकास तो दोनों का अभीष्ट है।

 इसलिए बेहतर काम करके दिखाया जाना चाहिए-ऐसा काम जिसकी बिहार वर्षो से प्रतीक्षा कर रहा है।

-परिचय दास ( हिंदूी, मैथिली-भोजपुरी अकादमी, दिल्ली के सचिव रह चुके हैं)।

सौजन्य :- दैनिक जागरण , 10.11.2015।

