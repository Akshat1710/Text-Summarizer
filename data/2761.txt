प्रोत्साहन से निकलता है रचनात्मक समाधान (दैनिक भास्कर)।

भारत में आम धारणा है कि सरकारी दफ्तरों और संस्थानों में इनोवेशन नहीं होता।

 समस्याओं के रचनात्मक समाधान नहीं निकाले जाते लेकिन, उचित नेतृत्व और सही प्रेरणा हो तो वहां भी यह संभव है।

 रेल मंत्रालय में मेरे लंबे कार्यकाल में ऐसे कई उदाहरण है।

 मेरा मानना है कि भारत की जितनी समस्याएं हैं, उसके मूल में शिक्षा का अभाव ही है।

 यदि हम शत-प्रतिशत साक्षरता नहीं, शैक्षिक स्तर हासिल कर लें तो आमूल परिवर्तन लाया जा सकता है।

 डिजिटल इंडिया के सपने और कैशलेस अर्थव्यवस्था के लिए यह और भी जरूरी है।

 इसीलिए मैं रेल भवन को शत-प्रतिशत शिक्षित बनाने की अनूठी उपलब्धि की चर्चा करना चाहूंगा।

जनवरी 2006 से छठा वेतनमान लागू हुआ तो उसके साथ चतुर्थ श्रेणी को खत्म कर तृतीय श्रेणी में मिला दिया था।

 मानो अनचाहे दर्जें का नामोनिशान ही गायब कर दिया गया।

 कुछ सुविधाएं भी इसमें शामिल थीं लेकिन, शर्त यह थी कि रेलवे सहित हर विभाग इन्हें प्रशिक्षित करेगा।

 दसवीं तक की शिक्षा भी इन्हीं सिफारिशों में एक थी।

 बड़ी संख्या इनमें निरक्षरों की थी।

 इन्हें प्रशिक्षण और साक्षरता के बाद ही नया वेतनमान मिलना था।

 निर्णय और नीति सही थी बशर्ते कि इसे सही रूप में लागू किया जाए।

 मैं उन दिनों संयुक्त सचिव प्रशासन था।

 रेल भवन में मुझे भी इन सबको प्रशिक्षण देना था- भले ही कागजों पर।

 पता चला कि लगभग सौ कर्मचारी निरक्षर हैं यानी एकदम अंगूठा टेक।

 इन्हें कोई और प्रशिक्षण देने से पहले तो साक्षर बनाना जरूरी था।

 साक्षर घोषित करने की आज़ाद भारत में सुदीर्घ परंपरा है।

 सिर्फ नाम लिखना आ जाए तो साक्षर मान लिए जाएंगे भले ही अंगूठा छापते रहें।

 घोषित करने वाले भी वही सरकारी कर्मचारी और उसका मु‍आयना करने वाले भी।

 नतीजा पचास साल में साक्षरता खींच-खांच कर हिंदी प्रदेशों में 50 प्रतिशत तक भी मुश्किल से पहुंची।

 दोस्ताना लहजे में ऐसे सभी कर्मचारियों के साथ एक-दो बैठकें कीं और उन्हेंं अक्षर पहचानने, लिखने के फायदे गिनाए।

 यह भी कि रिटायर होने के बाद बैंक जाना, पेंशन गिनना या किसी बेगाने शहर में पता ढ़ूढ़ना आदि पढ़े-लिखों के लिए कितना आसान हो जाएगा।

, ज्यादातर इसमें अपने वक्त के मारे थे।

 आधी से ज्यादा महिलाएं।

 वे भी पचास को छूतीं।

 कुछ और भी ज्यादा।

 शिक्षा मंत्रालय ने साक्षरता बढ़ाने के लिए कुछ अच्छीं टेली फिल्में बनाई हैं और पाठ्यपुस्तकें आदि भी।

 उनसे तुरंत मुंह मांगी मदद मिली या कहें कि वे खुश हुए कि कोई विभाग अपने बूते शिक्षा मंत्रालय के साक्षरता के काम को आगे बढ़ा रहा है।

 मेरा एक ही लक्ष्य था रेल भवन को संपूर्ण साक्षर बनाना और वह भी तीन महीने में, मुश्किल लक्ष्य।

 अलग से संसाधन भी नहीं लेने थे वरना संसाधनों की तलाश में ही लक्ष्य या तो बिखर जाता या सिर्फ कागजों पर ही येन-केन प्रकारेण पूरा हो जाता पूरे देश की तरह ही।

, चीन की प्रसिद्ध उक्ति ‘हरेक पढ़ाएगा एक’ से प्रेरणा लेते हुए ऐसे कर्मचारियों ने उम्मीद बंधाई, जो इसमें योगदान देने को तैयार थे।

 विशेषकर महिला कर्मचारियों में पढ़ाने का उत्साह अभूतपूर्व था।

 हमें जरूरत भी उन्हीं की ज्यादा थी, क्योंंकि महिलाओं को महिला का सहयोग आदर्श स्थिति थी।

 शिक्षा मंत्रालय द्वारा दी गई किट, जिसमें तीन प्रारंभिक पुस्तकें थीं उसमें पेंसिल, पेन, कॉपी रखकर प्रत्येक को दे दी और उन्हें उनके मेन्टर के सुपुर्द कर दिया गया।

 पढ़ने-पढ़ाने के लिए लंच का समय रखा गया।

 वैसे वे पूरे दिन, जब भी समय मिले, पढ़ने के लिए स्वतंत्र थे अपने काम के साथ-साथ।

, धीरे-धीरे एक कसौटी यह भी तय की गई कि कोई भी छुट्‌टी तभी मिलेगी जब वे खुद अर्जी लिखेंगे।

 केवल हस्ताक्षर करने आने को पढ़ने में नहीं गिना जाएगा।

 मैं दफ्तर के उन दिनों को अपने जीवन के सुनहरे दिनों में गिनना चाहूंगा।

 कुछ अपने बच्चों के साथ पढ़ना-लिखना सीख रहे थे तो कुछ नाती-पोतों से मदद लेकर।

 कोई कॉरीडोर में बैठा-बैठा ही कलम साधने में लगा है तो कभी कोई रोककर अपने मेंटर उर्फ शिक्षक के बारे में बताता।

 उन्हीं दिनों मैंने योजना शुरू की- 10वीं-12वीं करने पर पांच-पांच हजार रुपए का प्रोत्साहन।

 कई लोगों ने ओपन स्कूल से ये परीक्षाएं पास कीं।

 कम्प्यूटर से फॉर्म, स्था‍न, फीस, परीक्षा, पाठयक्रम की जानकारी लेकर इन सबको बताना।

 यहां तक कि पचपन पार कर चुकीं एक महिला, जिन्होंने इसी योजना में हाल ही में पढ़ना-लिखना सीखा था, एक दिन आईं और पूछने लगीं कि यदि मैं भी दसवीं पास कर लूं तो क्या मुझे भी पैसा मिल जाएगा।

 यानी साक्षरता से दसवीं तक की उड़ान-रातोंरात।

 प्रोत्साहन का भावार्थ गरीब और जरूरतमंदों से ही समझा जा सकता है।

 टूटी-फूटी भाषा में इनकी लिखी छुट्‌टी की अर्जियां वर्षों तक मेरे पास सुरक्षित रहीं।

 इस सबने इन कर्मचारियों में एक आत्मविश्वास तो भरा ही, जिनसे सीखते थे उनसे एक अलग जुड़ाव, अपनापा भी पनपा।

 रेल मंत्री के हाथों पुरस्कृत भी हुए।

 क्षेत्रीय रेलों के कुछ डिवीजन जैसे वडोदरा में वहां के रेल प्रबंधक ने तो पूरे डिवीजन को ही साक्षर बनाने की मुहिम चला दी।

, इस मुहिम में पूरे देश के लिए सबक है।

 अपने-अपने ढंग, संसाधन, सरकारी नीतियों और जनता,जन-संगठनों के सम्मिलित सहयोग से केरल, हिमाचल, पुडुचेरी जैसे राज्यों ने संपूर्ण साक्षरता का लक्ष्य कई वर्ष पहले पा लिया है।

 हिंदी भाषी राज्य इस मामले में अभी बहुत पीछे हैं।

 विशेषकर महिला साक्षरता की दर तो दुनियाभर में निम्नतम।

 अपने पूर्व जुड़वा राष्ट्रों पाकिस्तान, बांग्लादेश से भी पीछे।

 अफ्रीका, लातिनी अमेरिका के राष्ट्र भी साक्षरता, स्वास्थ्य सेवाओं में हमसे कहीं आगे हैं, जिन्होंने आज़ादी भी हमसे कई दशक बाद मिली थी।

 साक्षरता, शिक्षा के ये पहलू जनसंख्या नियंत्रण से लेकर कई सामाजिक, आर्थिक असमानताओं को दूर करने में मददगार होंगे।

, रेल भवन के इस मॉडल को यदि गांव की इकाई पर लागू किया जाए तो सफलता की उतनी ही उम्मीद है।

 पंचायती राज व्यवस्था की शुरुआत से ग्राम प्रधान के पास कुछ संसाधन हैं, कुछ और जुटाए जा सकते हैं।

 गांव के पढ़े-लिखे नौजवान, शिक्षक, सामाजिक कार्यकर्ता और दूसरे सरकारी कर्मचारी एकजुटता से आगे बढ़े तो देश में संपूर्ण साक्षरता का लक्ष्य साल-दो साल में ही हासिल किया जा सकता है।

 डिजिटल इंडिया के सपने और कैशलेस आर्थिक सीमाओं के चलते तो यह जनहित में और जरूरी है।

(ये लेखक के अपने विचार हैं।

)।

प्रेमपाल शर्मा।

पूर्व संयुक्त सचिव,।

रेल मंत्रालय, लेखक, – प्रेमपाल शर्मा।

सौजन्य- दैनिक भास्कर।

