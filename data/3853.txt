सख्ती जरूरी (दैनिक जागरण)।

बार-बार सुखाड़ का दंश झेल रहे किसानों के प्रति राज्य सरकार गंभीर है।

 किसानों के चेहरे पर मुस्कान लाने के लिए सरकार लगातार प्रयास कर रही है।

 आगामी वित्तीय वर्ष के बजट में कृषि पर विशेष रूप से फोकस किया गया है।

 कृषि बजट में 12 फीसद की बढ़ोतरी की गई है।

 कृषि और जल संसाधन के लिए संयुक्त रूप से 5590.92 करोड़ रुपये का प्रावधान किया गया है।

 उत्पादित फसल के लिए राज्य के दस जिलों में कोल्ड स्टोरेज और सभी प्रखंडों में कृषि सिंगल विंडो की स्थापना जैसी घोषणा किसानों के लिए तो है ही, साथ ही समय पर कर्ज चुकाने वाले किसानों को एक प्रतिशत ब्याज में छूट देने की घोषणा किसानों को प्रोत्साहित करने के लिए है।

 अब चुनौती सरकार की इन घोषणाओं के ससमय धरातल पर उतारने की है।

 अफसरों का ढीला रवैया सरकार के लक्ष्य को पूरा करने में बाधक बनकर सामने आता है।

 ताजा उदाहरण धान खरीद का है।

 अफसरों की कोताही के कारण ही किसानों को उनकी फसल का वाजिब मूल्य दिलाने की सरकार की कवायद दम तोड़ रही है।

 तमाम दावों व प्रयासों के बावजूद इस दिशा में की गई कोशिशों का परिणाम बेहतर नहीं रहा।

 धान खरीद का लक्ष्य 43 लाख क्विंटल था लेकिन धान की खरीद अब तक महज 2.6 लाख क्विंटल ही हो सकी।

 यह बात अलग है कि धान खरीद की मियाद 31 मार्च तक है लेकिन मौजूदा रफ्तार तो यही बताती है कि बचे इतने कम दिनों में लक्ष्य हासिल करना मुश्किल ही है।

 हजारीबाग (14.74 फीसद) और खूंटी (10.74 फीसद) को छोड़ दें तो सभी जिलों की उपलब्धि दस फीसद के भीतर सिमट कर रह गई है।

 पाकुड़ में तो महज 377 क्विंटल धान की खरीद हुई है जो निर्धारित लक्ष्य का महज आधा फीसद है।

 यदि सरकार शुरू से ही इस दिशा में सख्ती अपनाती तो आज यह स्थिति नहीं बनती।

 सरकार को चाहिए कि ऐसे अफसरों को चिह्नित करे जिनकी उदासीनता के कारण सरकार यह लक्ष्य हासिल नहीं कर सकी।

 ऐसे अफसरों के खिलाफ सख्ती जरूरी है।

 साथ ही सरकार को मॉनीटङ्क्षरग तंत्र और अधिक विकसित करना होगा।

 तभी हम किसानों के चेहरे पर मुस्कान ला सकेंगे।

 हालांकि हाल के दिनों में सरकार का यह प्रयास सराहनीय है कि उसने बीमार व काम नहीं करनेवाले अफसरों को जबरन सेवानिवृत्ति देने का निर्णय लिया है।

 इसके तहत कार्मिक सचिव ने सभी विभागीय सचिवों को ऐसे अफसरों को चिह्नित करने के लिए पत्र लिखा है।

,  स्थानीय संपादकीय : झारखंड ।

सौजन्य- दैनिक जागरण।

