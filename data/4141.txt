अार्थिक सर्वेक्षण ने आशंकाओं को सही साबित किया (दैनिक भास्कर)।

बजट पूर्व 2017 के आर्थिक सर्वेक्षण ने नोटबंदी से पैदा हुई वे आशंकाएं सही साबित कर दी हैं, जो भारत की अर्थव्यवस्था के बारे में अंतरराष्ट्रीय मुद्रा कोष से लेकर पी. चिदंबरम तक जता रहे थे।

 बल्कि सर्वेक्षण में जीडीपी की विकास दर उस अनुमान से भी कम रहने की आशंका जताई गई है, जो जनवरी के आरंभ में केंद्रीय सांख्यिकी कार्यालय ने लगाया था।

 उसने जीडीपी की विकास दर 7.1 प्रतिशत रहने का अनुमान जताया था, जो नए अनुमान के अनुसार 6.5 प्रतिशत तक रह सकती है।

आर्थिक सर्वेक्षण ने कहा है कि 2017-18 में विकास दर 6.74 से 7.5 तक रहने का अनुमान है।

 इस कमी के पीछे नोटबंदी तो है ही लेकिन, दूसरे कारक भी कम जिम्मेदार नहीं हैं।

 वे कारक वही हैं जिन्हें ठीक करने के लिए सरकार ने नोटबंदी लागू की थी।

 सर्वे का कहना है कि संपत्ति के अधिकार और निजी सेक्टर में भ्रम की स्थिति, आवश्यक सेवाएं प्रदान करने की राज्य की क्षमताओं का अभाव और अक्षम वितरण का असर विकास दर पर पड़ा है।

 औद्योगिक क्षेत्र का उत्पादन भी घटा है।

 भले ही उसे सेवा क्षेत्र के विस्तार के अनुमान और कृषि क्षेत्र में बढ़ोतरी के पूरा किए जाने की उम्मीद है लेकिन, सरकार को वह काम न कर पाने का मलाल है जिसका लक्ष्य लेकर वह चल रही थी।

 सरकार को सुझाव दिए गए थे कि वह सार्वजनिक उपक्रमों का निजीकरण करें जिनमें बैंकिंग, नागरिक उड्‌डयन और फर्टिलाइजर उद्योग प्रमुख हैं।

 पर चाहते हुए भी सरकार ऐसा नहीं कर सकी है।

 आर्थिक सर्वेक्षण ने राज्य सरकारों की स्थिति की आलोचना की है और कहा है उनमें लोकलुभावन योजनाओं की होड़ तो लगी है लेकिन, गरीबों तक योजनाओं को पहुंचाने की क्षमता नहीं है।

मुद्रास्फीति की दर स्थिर रहने के सुखद अनुमान के साथ सर्वे ने शिक्षा और स्वास्थ्य जैसी सेवाओं को जनता तक पहुंचाने में सरकार की अक्षमता के पीछे भ्रष्टाचार और लालफीताशाही को जिम्मेदार ठहराया है।

 लेकिन गरीबी उन्मूलन के लिए सार्वजनिक मूल आय जैसी जिस नई योजना पर विचार चल रहा है वह अभी भी परवान चढ़ती नहीं दिख रही है।

 विडंबना यह है कि जिस समय आर्थिक सर्वेक्षण पेश किया जा रहा था उसी समय अमेरिकी सीनेट में एच-वन-बी वीज़ा में सख्ती करने वाला बिल पेश किया गया और शेयर बाजार में आईटी कंपनियों के शेयर लुढ़कने लगे।

 जाहिर है अंतरराष्ट्रीय स्थितियां भी नई चुनौती पेश करेंगी।

, सौजन्य- दैनिक भास्कर।

