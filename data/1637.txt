दुर्गोत्सव और व्यवस्था (दैनिक जागरण)।

मेधा और मेहनत के साथ बिहारवासी आस्था और उल्लास के लिए भी चर्चित हैं।

 कोलकाता और मैसूर की तरह पटना में भी दुर्गोत्सव की धूम रहती है।

 उत्सव-उल्लास की यह वर्षों पुरानी परंपरा है और जनमानस किंचित परिवर्तन के साथ उसे निरंतर जारी रखे हुए है।

 शारदीय नवरात्र में पटना में सर्वत्र आकर्षक पंडाल में देवी दुर्गा की प्रतिमाएं विराजमान रहती हैं।

 इस साल भी पटना श्रद्धा और भक्ति से सराबोर है।

 लोग देवी की आराधना में जुटे हैं और पुलिस-प्रशासन व्यवस्था बनाए रखने में।

 अभी तक सब कुछ सामान्य रहा है, लेकिन मामूली चूक रावण  वध आदि के आयोजन का मजा किरकिरा कर सकती है।

 इसी कारण शनिवार को गांधी मैदान के निरीक्षण के दौरान डीएम इंतजाम की बदहाली पर बिफर पड़े।

 दरअसल नेकनीयती के बावजूद व्यवस्था सुस्ती से उबर नहीं पा रही।

 बिहार की बदहाली और बदनामी की एक बड़ी वजह यह भी है।

 2014 के दशहरा हादसे के मद्देनजर इस बार रावण वध के आयोजन में मामूली पहलुओं पर भी विशेष रूप से गौर किया जा रहा, लेकिन गांधी मैदान में तमाम काम अभी आधे-अधूरे हैं।

 जबकि आयोजन में वक्त कम बचा है।

 मौसम के तेवर देख अतिरिक्त रूप से चिंताएं बढ़ी हुई हैं।

 गांधी मैदान में जलजमाव, ईंट-पत्थर के टुकड़े, जहां-तहां गड्ढे आदि जस के तस हैं।

 बंद हाईमास्ट लाइट तक नहीं जल रहीं।

 उचित व्यवस्था तो यह होती कि ये तमाम काम नवरात्र से पहले पूरे कर लिए गए जाते।

 तब आयोजन के दौरान केवल सुरक्षात्मक पहलू पर ध्यान केंद्रित रखना होता।

 आयोजन के अंत समय में आधारभूत व्यवस्था दुरुस्त करने का खामियाजा यह होता है कि सुरक्षा आदि पहलुओं से ध्यान बंट जाता है और यही हादसे का कारण होता है।

बहरहाल जिला प्रशासन खबरदार है, लेकिन यह संचेतना मौका-मुआयना तक ही सीमित न रह जाए।

 गंगा के चार घाटों पर मूर्ति विसर्जन होगा, लेकिन वहां अभी तक बांस-बल्ले नहीं लगे।

 गंगा में इस बार जलस्तर ज्यादा है और प्रवाह तेज।

 पिछले दो दिनों से मौसम भी गड़बड़ है।

 ऐसे में इस सुस्ती के भारी पड़ जाने की आशंका से इन्कार कैसे किया जा सकता है।

 बहरहाल जिलाधिकारी ने किसी भी गड़बड़ी के लिए दंडाधिकारियों को कठोर कार्रवाई की चेतावनी दी है।

 फिर भी यही सवाल है कि गड़बडिय़ों की गुंजाइश क्यों रहे।

 शहर में कई रूट अभी वन-वे हैं, लेकिन ट्रैफिक निर्बाध नहीं।

 जिनकी तैनाती है, उन्हें जिम्मेदारियों से वास्ता ही नहीं।

 रावण वध समारोह के लिए गांधी मैदान को चार सेक्टर में बांटा गया है।

 हर सेक्टर एडीएम स्तर का एक अधिकारी के हवाले होगा।

 यह व्यवस्था भगदड़ और हादसे की आशंका के मद्देनजर की जा रही है, लेकिन प्रतिनियुक्त अफसरों को अभी तक पर्याप्त प्रशिक्षण नहीं मिला।

 आपदा नियंत्रण विभाग के साथ समन्वय की बात हो रही, लेकिन गांधी मैदान में उसकी कोई झलक नहीं दिखी।

 अभी तक कोई मॉक ड्रिल भी नहीं हुआ।

 2014 के हादसे की याद आने पर यह सुस्ती कचोटने लगती है।

 अफवाहों का आलम यह है कि शहर में लंच बॉक्स और कपड़े भरे बैग देखकर अफरा-तफरी मच जाती है।

 पुलिस और बम निरोधी दस्ते की सक्रियता का आलम यह है कि उस लावारिस बैग तक पहुंचने में उसे घंटों लग जाते हैं।

 गांधी मैदान में हजारों की भीड़ जुटेगी।

 सभी सब पर मां दुर्गा की कृपा होगी, फिर भी जिला प्रशासन को वक्त रहते इंतजाम दुरुस्त कर लेने होंगे।

 भगवान भरोसे सब कुछ नहीं छोड़ा जा सकता।

 स्थानीय संपादकीय : बिहार , सौजन्य – दैनिक जागरण (09.10.2016)।

