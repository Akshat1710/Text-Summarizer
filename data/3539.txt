पतन की पराकाष्ठा (दैनिक जागरण)।

राजनीति जनता की सेवा करने का सबसे सशक्त माध्यम है लेकिन, राजनीति के क्षेत्र में ऊंचा मुकाम पाने के लिए कोई अपने भाई की हत्या कर दे, ऐसे घृणित उदाहरण विरले ही मिलते हैं।

 खुर्जा विधानसभा क्षेत्र से रालोद प्रत्याशी का कारनामा हैरान करने वाला है।

 उसने सगे भाई और उसके दोस्त की हत्या मात्र इसलिए करा दी क्योंकि इसके जरिये वह जनता की सहानुभूति पाना चाहता था।

 प्रत्याशी पर चार से पांच करोड़ रुपये का कर्ज हो गया था।

 किसी ने उसे सलाह दी कि अगर वह परिवार में किसी की हत्या करा दे तो राजनीतिक सहानुभूति हासिल कर जीत पक्की कर सकता है।

चुनाव जीतने के बाद वह कर्जे आसानी से चुका सकता था।

 प्रत्याशी ने सलाहकार की बात मानते हुए भाड़े के अपराधियों से भाई और उसके दोस्त की गोली मारकर हत्या करा दी।

 गोली भी प्रत्याशी की लाइसेंसी पिस्टल से मारी गई।

 पुलिस ने ऐसे कलयुगी भाई को गिरफ्तार कर लिया है।

 आज की राजनीति बहुत बदल गई है।

 पुराने जमाने में राजनीति में वही लोग आते थे जिनके मन में जनता की ईमानदारी के साथ सेवा करने की ललक होती थी।

 समय बदलने के साथ राजनीति का चेहरा भी बदला।

 अब इस क्षेत्र में पैसे का बोलबाला हो गया है।

 लाखों-करोड़ों रुपये देकर राजनीतिक दलों के टिकट खरीदे जा रहे हैं।

 जिसके पास पैसा है, जो अपने इलाके का दबंग है वही टिकट पाने में कामयाब हो रहा है।

एक बार विधायक चुने जाने पर पैसा कमाने की कोई सीमा नहीं है।

 नेता रातोरात करोड़पति बन जाते हैं।

 विधायक के रूप में सरकार की तरफ से अनेकों सुविधाएं तो मिलती ही हैं, जनता के लिए कराए जाने वाले सरकारी कामों में कमीशनखोरी भी जमकर की जाती है।

 यही वजह होती है कि माननीय बनने के लिए नेता लोग रात-दिन एक कर देते हैं।

 पद पाने की लालसा में सामाजिक व नैतिक मूल्यों का किस तरह क्षरण हो रहा है, खुर्जा की घटना से समझा जा सकता है।

 जब ऐसे अपराधी मानसिकता के प्रत्याशी चुनाव जीतकर विधायक बनेंगे तो वे जनता का क्या भला करेंगे, इस बारे में मात्र कल्पना ही की जा सकती है।

1इस विधानसभा चुनाव के आंकड़े ही देख लीजिए।

 कोई ऐसा दल नहीं है जिसने दागी छवि के प्रत्याशी मैदान में न उतारे हों।

 जनता को वोट बहुत ही सोच समझकर देने की जरूरत है, तभी एक स्वस्थ समाज का निर्माण संभव है।

(स्थानीय संपादकीय उत्तर प्रदेश), सौजन्य- दैनिक जागरण।

