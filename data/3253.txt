भोजन का सेवा शुल्क (हिन्दुस्तान)।

महंगे रेस्तरां का खाना कई बार कुछ ज्यादा ही महंगा हो जाता है।

 इसका कारण यह है कि अलग-अलग रेस्तरां बिल की रकम में पांच से 20 फीसदी तक सेवा शुल्क लगा देते हैं।

 यह सेवा शुल्क उस सेवा कर के अलावा होता है, जो सरकार रेस्तरां सेवाओं से वसूलती है।

 सेवा कर सरकार के खाते में पहुंचता है, जबकि सेवा शुल्क रेस्तरां मालिकों की जेब में।

 चूंकि यह बिल में लिखी हुई रकम होती है, इसलिए सेवा कर की तरह ही सेवा शुल्क भी हर किसी को देना पड़ता है।

 भले ही आपको खाना अच्छा लगा हो या नहीं लगा हो, या भले ही आपको सेवा पसंद आए या न आए।

 वैसे महंगे या फाइन डाइनिंग रेस्तरां यह मानकर चलते हैं कि जो लोग उनके यहां भोजन के लिए आए हैं, उनके लिए 10-20 फीसदी की रकम कोई बहुत ज्यादा नहीं है और वे लोग इसे आसानी से वहन कर सकते हैं।

 वहन करते भी हैं।

 उनके पास कोई विकल्प नहीं होता, क्योंकि दूसरी जगह भी उन्हें कम या ज्यादा सेवा शुल्क देना ही पडे़गा।

 अब सरकार ने इस सेवा शुल्क को वैकल्पिक बना दिया है।

, उसका कहना है कि जिसे सेवा पसंद न आए, वह सेवा शुल्क न दे।

 उपभोक्ता मामलों के मंत्रालय ने कहा है कि रेस्तरां अपने यहां यह साफ-साफ लिखें कि सेवा शुल्क आवश्यक नहीं है, और यह उपभोक्ता पर निर्भर करता है कि वह इसे देना चाहें या नहीं।

 यह भी बताया गया है कि सरकार को इस बाबत कई शिकायतें मिली थीं, जिसके बाद ही यह निर्देश जारी हुआ है।

 लेकिन सरकार के इस फैसले से मामला सुलझने की बजाय उलझ ज्यादा गया है।

 अगर सरकार सेवा शुल्क को पूरी तरह खत्म करने का फैसला कर लेती, तो उलझन शायद इतनी ज्यादा नहीं होती।

, तब भोजन करने वाले के लिए भी यह साफ रहता कि उसे सेवा शुल्क नहीं देना है और रेस्तरां के लिए भी साफ रहता कि उसे सेवा शुल्क नहीं लेना है।

 इसे वैकल्पिक बनाए जाने से कई तरह की समस्याएं सामने आएंगी।

 एक मेज पर बैठे हुए लोग कहेंगे कि उन्हें सेवा पसंद नहीं आई, इसके लिए वे मैनेजमेंट से उलझेंगे और सेवा शुल्क माफ करा लेंगे।

 जबकि उसी के साथ वाली दूसरी मेज पर बैठे लोग इसे लेकर संकोच में होंगे और अंतत: उन्हें भोजन महंगा पड़ेगा।

 सबसे बड़ी समस्या यह है कि इस फैसले को लागू कैसे किया जाएगा।

 बेशक, जिनके न चाहते हुए भी सेवा शुल्क लिया गया, उनके पास यह विकल्प रहेगा कि वे मामले को उपभोक्ता अदालत में ले जाएं।

 इससे कितनी राहत मिलेगी, यह अभी कहा नहीं जा सकता।

 हां, इससे उपभोक्ता अदालतों के स्तर पर मुकदमेबाजी जरूर बढ़ जाएगी।

, हमारे शहरी जीवन में अपने परिवार या दोस्तों के साथ चैन के कुछ पल बिताने के लिए किसी अच्छे रेस्तरां में जाने का चलन पिछले कुछ साल में काफी बढ़ा है।

 बाजार में हर किसी की आर्थिक स्थिति और रुचि के रेस्तरां मौजूद हैं।

 लोग जब इनमें जाते हैं, तो उनका मकसद एक अच्छा अनुभव लेना होता है।

 कई लोग ऐसे हैं, जो इस अनुभव को 10-20 फीसदी की चिक-चिक में खराब करना शायद ही पंसद करें।

 अच्छी सेवा से खुश होकर बख्शीश या टिप देने का चलन दुनिया के कई देशों की तरह भारत में भी है।

, यह कितना सही है या कितना गलत, यह हमेशा ही विवाद का विषय रहा है।

 सेवा शुल्क को इसका विकल्प बताया जाता है, हालांकि जहां सेवा शुल्क लिया जाता है, वहां टिप भी चलती ही है।

 बेशक, सेवा शुल्क अच्छी सेवा की गारंटी नहीं है।

 इस बाबत जारी निर्देश की दिक्कत यह है कि यह कुछ लोगों को सेवा शुल्क से मुक्त करने का विकल्प भले ही देता हो, लेकिन कई और लोगों का मजा किरकिरा भी कर सकता है।

, सौजन्य – हिन्दुस्तान।

