सपा के विवाद का प्रहसन बन जाना (हिन्दुस्तान)।

पुरानी कहावत है कि राजनीति में हमेशा दो और दो चार नहीं होते।

 यह जरूरी नहीं कि जो दिख रहा है, वह वैसा ही हो।

 इसलिए उत्तर प्रदेश में सत्तारूढ़ समाजवादी पार्टी में अप्रत्याशित और तेजी से बदल रहे घटनाक्रम के बीच यह मानना आसान नहीं है कि इस दंगल का आखिरी नतीजा आ चुका है।

 हर पल सामने आ रहे नए रणनीतिक पैंतरों और शह-मात के खेल में अभी यह सवाल बना रहने वाला है कि आखिरी बाजी किसके हाथ लगेगी।

 दो महीने पहले भी समाजवादी पार्टी में इसी तरह के हालात बने थे।

 अक्तूबर के आखिरी सप्ताह में यह मानने वालों की कमी नहीं थी कि पार्टी टूट गई है और मुख्यमंत्री अखिलेश यादव नई पार्टी बनाने जा रहे हैं।

 तब करीब एक सप्ताह तक देश भर के मीडिया में परिवार का झगड़ा ही सुर्खियों में था।

, जिस अप्रत्याशित तरीके से झगड़ा शुरू हुआ था, उसी तरीके से सारे पर्यवेक्षकों को हैरान करते हुए परिवार के मुखिया मुलायम सिंह ने विवाद पर परदा डाल दिया था।

 अब भी न झगडे़ के कारण बदले हैं, न किरदार।

 तब और अब में कुछ अंतर है, तो वह समय का है।

 जो झगड़ा पूरी तरह खत्म नहीं हुआ था और जिस पर शायद केवल परदा डाला गया था, ऐसे समय फिर शुरू हुआ है, जब राज्य में विधानसभा चुनाव की घोषणा की उल्टी गिनती शुरू हो चुकी है।

 मुख्य किरदार अखिलेश यादव और उनके चाचा व सपा प्रदेश अध्यक्ष शिवपाल सिंह यादव के लिए यह करने या मरने का समय है।

 वर्चस्व स्थापित करने की इस लड़ाई में जो पीछे रह जाएगा, आशंका है कि उसे फिर आगे आने का मौका नहीं मिलेगा।

 लगभग 48 घंटे के नाटकीय घटनाक्रम व एक और संघर्ष विराम के बाद भी इस बात की कोई गारंटी नहीं है कि यह विवाद फिर से सिर नहीं उठाएगा।

, मुखिया मुलायम सिंह के लिए यह धर्मसंकट वाली स्थिति है।

 वह अपने उस बेटे को दंडित भी नहीं कर सकते, जिसे उन्होंने ही अपना वारिस घोषित किया है और न ही वह अपने उस भाई को निराश करना चाहते हैं, जिसकी महत्वपूर्ण भूमिका की बदौलत बेटे को मुख्यमंत्री की कुरसी मिली है।

 शिवपाल यादव के लिए यह लड़ाई पार्टी में अपनी हिस्सेदारी बढ़ाने के साथ निजी प्रतिष्ठा की लड़ाई भी है।

 लेकिन अखिलेश यादव और उनके पिता मुलायम सिंह यादव जानते हैं कि लड़ाई को अहं और प्रतिष्ठा का सवाल बनाया, तो पार्टी के साथ दोनों के बर्बाद होने में कोई कसर नहीं बचेगी।

 अखिलेश चाहे जितने लोकप्रिय हों, उन्हें यह एहसास है कि चुनाव के चार दिन पहले नई पार्टी बनाकर मैदान में उतरना कितना जोखिम भरा हो सकता है।

 हो सकता है कि उनके शुभचिंतकों को भरोसा हो कि वह सपा का चुनाव चिह्न हासिल कर लेंगे, मगर राजनीतिक लड़ाइयां कानूनी दांव-पेचों से नहीं जीती जातीं।

, साल 2012 में हुए उत्तर प्रदेश विधानसभा चुनावों में सपा की जीत का श्रेय भले उन्हें गया हो, मगर तब मुलायम और शिवपाल की भूमिका कम महत्वपूर्ण नहीं थी।

 मुलायम सिंह भी यह जानते हैं कि उम्र और स्वास्थ्य उनके पक्ष में नहीं हैं।

 अखिलेश से उनकी चाहे जितनी नाराजगी हो, वह खुद को अगले मुख्यमंत्री के तौर पर पेश नहीं कर सकते।

 न ही शिवपाल यादव मुख्यमंत्री पद के लिए चेहरा हो सकते हैं।

 शिवपाल यादव को हो सकता है कि यह गलतफहमी हो, मगर मुलायम सिंह यह अच्छी तरह जानते हैं कि उनमें अब इतना दम-खम नहीं है कि एक विभाजित पार्टी को सत्ता में ले आएं।

 तो क्या मुलायम सिंह जान-बूझकर अखिलेश और शिवपाल यादव के झगडे़ को समाप्त नहीं करना चाहते।

, इसमें कोई दोराय नहीं हो सकती कि उत्तर प्रदेश में सपा को सत्ता में लाने में मुलायम सिंह की मेहनत और निजी संपर्कों की बड़ी भूमिका रही है।

 परंपरागत राजनीति में विश्वास करने वाले मुलायम सिंह उन लोगों को निराश नहीं कर सकते, जिन्होंने सपा को यहां तक पहुंचाने में उनका हर मौके पर साथ दिया है।

 स्वाभाविक है कि वह अखिलेश से अपेक्षा करते हैं कि वह सत्ता का लाभ उनके शुभचिंतकों के साथ भी बांटें।

 व्यक्तिगत राजनीतिक मजबूरियों या महत्वाकांक्षा के चलते वह आगे के लिए भी अखिलेश के वास्ते पूरा मैदान खाली नहीं छोड़ना चाहते।

 ऐसे में, शिवपाल यादव उनकी मदद करते हैं।

 मगर यह गौर करने वाली बात है कि परिवार में अब तक जितनी बार विवाद हुआ है, शिवपाल यादव को ही नीचा देखना पड़ा है।

 अखिलेश का रुतबा हर बार बढ़ा है, वह पहले से अधिक मजबूत हुए हैं और अपने पिता व चाचा की कीमत पर उनकी लोकप्रियता में भी बढ़ोतरी हुई है।

, अक्तूबर के आखिरी सप्ताह में हुए विवाद में जब सपा विधायकों के सामने किसी एक का पक्ष लेने की नौबत आई थी, तब अखिलेश यादव के साथ 180 के करीब विधायक थे, जबकि शनिवार की सुबह उनके साथ दो सौ विधायक खड़े थे।

 पिछले दो माह से चल रहे विवाद का दूसरा बड़ा फायदा उन्हें यह हुआ है कि राज्य में पिछले चार वर्ष चर्चा में रहा कानून-व्यवस्था का मुद्दा पीछे चला गया है।

 प्रशासनिक अव्यवस्था और गुंडाराज जैसे जुमले नोटबंदी ने और पीछे धकेल दिए हैं।

 कहां उन्हें एक बटा पांच मुख्यमंत्री कहा जाता था और अब भविष्य का नेता बताया जा रहा है।

, एक बार यदि मान लिया जाए कि चुनावों के ठीक पहले यह सब मुलायम सिंह की सोची-समझी रणनीति के तहत हो रहा है, तो क्या चुनावी नतीजे भी उनकी सोच के मुताबिक ही होंगे।

 यह मानना अभी जल्दबाजी होगी।

 परिवार में इस नए संघर्ष विराम के बाद कुछ नए समीकरणों पर स्थिति का साफ होना बाकी है।

 उम्मीदवारों की नई सूची एक विषय है, जिस पर अब यह लगभग तय है कि अखिलेश यादव का वर्चस्व होगा।

 दूसरा मसला कांग्रेस के साथ गठबंधन का है, जिसके लिए अखिलेश यादव सार्वजनिक तौर पर अपनी मंशा व्यक्त कर चुके हैं।

 गठबंधन समाजवादी पार्टी की मजबूरी नहीं है, लेकिन यदि सपा, कांग्र्रेस व राष्ट्रीय लोक दल मिलकर चुनाव लड़ते हैं, तो यह काफी मजबूत विकल्प होगा।

, आपसी रार से सपा के कैडर और नेतृत्व में जो कटुता और निराशा पैदा हुई है, गठबंधन उससे जल्दी उबरने में भी मदद करेगा।

 वरना जिस तरह के हालात हैं, उनमें सपा नेतृत्व ने अपनी हरकतों से अब तक अपने उन विरोधियों की ही मदद की है, जिन्हें एकजुट होकर परास्त करने का वह दम भरता रहा है।

 मुलायम सिंह, अखिलेश यादव और शिवपाल यादव, तीनों को यह समझना होगा कि हर बार विवाद उन्हें मजबूती देकर नहीं जाएगा।

 एक और विवाद उन्हें मजाक का विषय भी बना सकता है।

 जनता गंभीर नेतृत्व चाहती है, प्रहसन के नायक नहीं।

, – निर्मल पाठक, राजनीतिक संपादक हिन्दुस्तान।

सौजन्य – हिन्दुस्तान।

