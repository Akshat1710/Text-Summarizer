सड़क पर सब्जियां (नवभारत टाइम्स)।

नोटबंदी ने सब्जी उत्पादक किसानों की कमर तोड़ दी है।

 1000 और 500 के नोट बंद किए जाने के डेढ़ महीने बाद सब्जियों के खुदरा भावों में काफी गिरावट आई है।

 शहरी उपभोक्ता इससे भले ही खुश हों पर किसानों में इससे बदहवासी देखी जा रही है।

 कई किसान तो मंडी तक सब्जियां लेकर आने का किराया भी नहीं निकाल पा रहे।

 नोटबंदी से पहले लोग सब्जियों के भाव तेज होने के बावजूद अपनी जरूरत के हिसाब से पूरी खरीदारी करते थे।

 अभी वे नगदी की कमी के कारण बहुत किफायत से सब्जी खरीद रहे हैं, लिहाजा मांग घट गई है।

, नगदी न होने के चलते सब्जी को दूर की मंडियों में भेजना संभव नहीं हो पा रहा है।

 ट्रांसपोर्टर मुंबई जैसी दूर की जगहों के लिए ट्रक नहीं भेज रहे क्योंकि अपने ड्राइवरों को देने के लिए उनके पास पर्याप्त नकदी नहीं है।

 वे आढ़तियों से कैश मांग रहे हैं, जो उनके पास है नहीं।

 कैश न होने से ही कई किसान कोल्ड स्टोरेज से अपना आलू नहीं निकाल पाए।

, इसी बीच नया आलू बाजार में आ जाने से पुराने आलू का भाव एकदम नीचे आ गया।

 बाजार में कम मांग, किराया व ढुलाई के खर्चे और आलू की कीमत के बीच ज्यादा अंतर न होने से कई किसानों ने कोल्ड स्टोर में रखा आलू वहीं पड़ा रहने दिया।

 उधर कोल्ड स्टोर मालिकों ने सड़ने के डर से आलू सड़क पर फेंकवाना शुरू कर दिया है।

 कृषि विशेषज्ञ वर्तमान संकट को सूखे-अकाल से भी ज्यादा खतरनाक बता रहे हैं।

 उनका कहना है कि प्राकृतिक आपदा में तो मुआवजा भी मिल जाता है, लेकिन नोटबंदी के कारण पैदा हुई समस्या के लिए किसी को कोई मुआवजा नहीं मिलने वाला।

, कुछ किसान कर्ज पर पैसे लेकर खरीदे गए बीज और कीटनाशक आदि के बल पर बंदगोभी, फूल गोभी, पालक, मूली, बैंगन, गाजर आदि की खेती करते हैं।

 कोऑपरेटिव बैंकों के ठप हो जाने से उन्हें कर्ज भी नहीं मिल पा रहा है।

 यही हालात रहे तो कई किसान सब्जी की खेती से हमेशा के लिए मुंह मोड़ सकते हैं।

 उनकी बेरुखी और आलू-प्याज जैसी स्टोरेबल सब्जियों की बर्बादी के चलते अगले दो-तीन महीनों में ही सब्जियां काफी महंगी हो सकती हैं।

 सब्जी किसानों को मौजूदा हालात से उबारने के लिए केंद्र सरकार को तुरंत आगे आना होगा।

 पारंपरिक रूप से वह कुछ गिनी-चुनी कृषि उपजों के लिए ही न्यूनतम समर्थन मूल्य (एमएसपी) तय करती आई है।

नोटबंदी के बाद से कई स्थापित मान्यताएं बदली जा चुकी हैं, फिर सब्जियों के लिए भी तत्काल एमएसपी की घोषणा और उनकी सरकारी खरीद की व्यवस्था क्यों नहीं की जा सकती।

 जिन किसानों का आलू-प्याज कोल्ड स्टोरेज में पड़ा रह गया हो, उन्हें इसका मुआवजा देकर नई उपज को वहां रखवाने का इंतजाम किया जाए।

 मंडी समितियों को सीधे खेत से सब्जी खरीदने और उसका ट्रांसपोर्ट सुनिश्चित करने को कहा जाए और इस काम में केंद्र और राज्य सरकारों की तरफ से उन्हें पूरी सहायता मिले तो सब्जी किसानों को बर्बादी से बचाया जा सकता है।

, सौजन्य – नवभारत टाइम्स।

