गन्ना किसानों का बढ़ता संकट (अमर उजाला : Editorial)।

 =": #0000;"मिल मालिकों को राहत देने वाली सरकार ने इस साल गन्ने के तय मूल्य में कोई वृद्धि नहीं की है।

, गन्ना पेराई का मौसम शुरू हो चुका है, पर चीनी मिल मालिकों द्वारा गन्ना खरीदने की प्रक्रिया अब तक शुरू नहीं की गई है, न ही खेतों को मिलों द्वारा मापा गया है कि किस इलाके के किसान किस मिल को अपना गन्ना पेराई के लिए देंगे।

 यह कार्य अगस्त तक पूरा कर लिया जाता है।

 गन्ना किसानों को सरकार द्वारा 47.50 रुपये प्रति क्विंटल की दर से सब्सिडी देने का हालिया प्रस्ताव भले किसान हित में प्रचारित किया जा रहा हो, पर यह भी मिलों के हित में ही है।

 यह प्रस्ताव गन्ना किसानों का ध्यान उनके बकाया भुगतान और पिछले कई वर्षों से गन्ना के नहीं बढ़े दाम से हटाने की साजिश है।

 चीनी मिलों को ब्याजमुक्त कर्ज, निर्यात शुल्क ड्यूटी में राहत और एथनॉल पर उत्पाद शुल्क में छूट जैसी रियायतें देने वाली केंद्र सरकार द्वारा अब चीनी मिल मालिकों को फायदा पहुंचाने का नया रास्ता निकाला गया है।

, चौंकाने वाला तथ्य यह है कि वर्ष 2015-2016 के लिए गन्ने के निर्धारित मूल्य में कोई इजाफा नहीं हुआ है।

 ओलावृष्टि के बाद भीषण सूखे के बावजूद सरकार ने किसानों को राहत नहीं दी।

 इस वर्ष के लिए गन्ने का दाम 230 रुपये प्रति क्विंटल तय किया गया है।

 मिल मालिकों का तर्क है कि चीनी उत्पादन में उनकी लागत 37 रुपये प्रति किलो की आती है, पर उन्हें बाजार में 28-29 रुपये किलो के भाव से बेचना पड़ता है।

 सरकार मिल मालिकों का मुनाफा तो सुनिश्चित करती है, पर किसानों को लागत मूल्य प्रदान करने से हमेशा परहेज करती है।

 शुगरकेन कंट्रोल ऑर्डर, 1966, जिसे भार्गव फार्मूला भी कहते हैं, के अनुसार, किसान जब अपना गन्ना मिल गेट पर पहुंचा देता है, उसके 14 दिनों के अंदर राशि का भुगतान करना मिल मालिक के लिए अनिवार्य होता है।

, भुगतान न करने की स्थिति में 15 प्रतिशत वार्षिक दर से ब्याज देने का भी प्रावधान है।

 पर मालिकों और सरकार की मिलीभगत से किसानों को उनका पैसा शून्य ब्याज दर पर भी समय पर नहीं मिल पाता।

 पिछले दो वर्षों से गन्ने का भाव सिर्फ 10-10 रुपये प्रति क्विंटल की दर से बढ़ाया गया है, जबकि चीनी मिलों को सरकार द्वारा एकमुश्त 47.50 रुपये प्रति क्विंटल की राहत दी जा रही है।

 10 जून, 2015 को केंद्र सरकार द्वारा मिल मालिकों को 6,000 करोड़ रुपये का ब्याज मुक्त कर्ज का एलान किया गया था।

 इस राशि का एक निर्धारित हिस्सा चीनी विकास कोष से वहन होना है।

 पिछले साल भी सरकार ने मिल मालिकों को 6,600 करोड़ का ब्याज मुक्त कर्ज देने का एलान किया था।

 पिछली सरकार ने भी मिल मालिकों को रियायत के रूप में एंटी टैक्स तथा बिक्री टैक्स में छूट देकर करीब 11 रुपये प्रति क्विंटल की वित्तीय सहायता प्रदान की थी।

, यानी सरकार चाहे किसी दल की हो, किसानों के प्रति इनकी संवेदना नहीं दिखी है।

 देश के लगभग 320 जिले सूखे की मार झेल रहे हैं, पर आपदा प्रबंधन विभाग निष्क्रिय पड़ा है।

 सरकार लोकसभा चुनाव के दौरान किसानों को एमएसपी के साथ 50 फीसदी लाभकारी मूल्य देने के अपने वायदे से मुकर चुकी है।

 गन्ना किसानों को अब तक उचित दाम, वक्त पर पेराई की व्यवस्था, बकाया राशि का भुगतान, मुआवजे का भुगतान तथा क्षति की स्थिति में आपदा प्रबंधन की सुविधा नहीं मिल पाई है।

-के सी त्यागी ( जदयू के राज्यसभा सांसद हैं)।

सौजन्य :- अमर उजाला, 3.11.2015।

