इतने मुलायम (नवभारत टाइम्स)।

नाम तो उनका बचपन से ही मुलायम है, पर इतने मुलायम वे कभी नहीं हुए थे।

 बल्कि, एक समय तो खासे सख्त माने जाते थे।

 अपनी उस पुरानी सख्ती को वे शायद खुद भी मिस करने लगे हैं ।

 तभी तो अक्सर बातचीत में गर्व से जिक्र करते हैं कि कैसे एक दौर में मुख्यमंत्री रहते हुए कानून तोड़ने वालों की भीड़ से मस्जिद को बचाने के लिए उन्होंने गोलियां तक चलवा दी थीं।

 क्यों भला।

 इसलिए कि उन्हें इस बात का अहसास था कि सवाल किसी एक मस्जिद का नहीं बल्कि देश में संविधान के शासन का है, कानून व्यवस्था की साख का है।

 यह अलग बात है कि अब इस उम्र में आकर अन्य बातों के अलावा वे इस बात पर भी कन्फ्यूज हो गए हैं कि कानून और संविधान की साख ज्यादा अहम है या वोट बैंक की सुरक्षा।

 तभी तो वह अपनी उस कथित सख्ती को मुसलमान वोटरों से जोड़ते हुए उन्हें आश्वस्त करते हैं कि मैं मुलायम नहीं हूं।

, इसी वजह से अन्य लोगों में भी कन्फ्यूजन हो रहा है कि कहीं पहले भी उनकी नजर वोट बैंक की सुरक्षा पर ही तो नहीं थी।

 बहरहाल, यहां मामला उनकी सख्ती का है।

 इसमें दो राय नहीं कि वे शुरू से खुद को एक सख्त नेता मानते रहे हैं।

 उनके मुताबिक, वे जब भी कहते हैं और जो कुछ भी कहते हैं, पूरी सख्ती से कहते हैं।

 हाल में जब उन्होंने अखिलेश यादव और रामगोपाल यादव को पार्टी से निकालने का ऐलान किया तो सख्ती से ही किया था।

 यह अलग बात है कि दूसरे दिन उतनी ही सख्ती से दोनों को पार्टी में वापस लेने का ऐलान भी कर दिया।

, अब इसका क्या करें कि फैसला पूरा ही पलट देने के बावजूद उनकी सख्ती अखिलेश और रामगोपाल को प्रभावित नहीं कर पाई।

 मजबूरन, पिछले कुछ दिनों में उसी सख्ती से उन्होंने कई और बातें भी कहीं।

 कभी कहा कि पार्टी को कांग्रेस से गठबंधन तोड़ देना चाहिए, तो कभी यह कि पार्टीजनों को निर्दलीय खड़े होकर भी गठबंधन को चुनौती देनी चाहिए।

 अब वे कह रहे हैं कि वे शिवपाल का भी प्रचार करेंगे, अखिलेश का भी और गठबंधन का भी।

 इतनी सख्त मुलायमियत भी कभी देखी है किसी ने।

, सौजन्य- नवभारत टाइम्स।

