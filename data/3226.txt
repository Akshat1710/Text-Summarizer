संपादकीय : जानलेवा लापरवाही (दैनिक जागरण)।

सरकार कानून बनाती है और इसके अनुपालन के लिए व्यवस्था भी देती है लेकिन सिर्फ सरकार की बदौलत कानून का पालन अक्षरश: सुनिश्चित नहीं किया जा सकता।

 पुलिस और अदालतें तो वस्तुत: नियमों और प्रक्रियाओं को पूरा करने में अपनी भूमिका निभाती हैं।

 सबसे बड़ी भूमिका समाज की है लेकिन इस स्तर पर भारी लापरवाही हो रही है।

 समाज में गलतियों की पहचान होने के बावजूद कोई इसे रोकने के लिए कदम आगे नहीं बढ़ाता।

 इसका नतीजा खतरनाक निकलता है।

 दो दिन पूर्व रांची में एक प्रसिद्ध पब्लिक स्कूल के दो होनहार छात्रों ने सड़क दुर्घटना में अपनी जान गंवा दी।

 इनके पास न तो दोपहिया चलाने के लिए ड्राइविंग लाइसेंस था और न लंबी दूरी तक यात्रा करने का अनुभव।

 नतीजा दुर्घटना और फिर मौत के रूप में हम सभी के सामने है।

 दोनों बच्चों की मौत के पीछे सभी की लापरवाही है।

 पुलिस की लापरवाही यह कि उसके रहते बच्चे लगभग पचास किलोमीटर दूर कैसे निकल गए तो अभिभावकों की लापरवाही यह कि उन्होंने बच्चों के हाथ में मौत का सामान कैसे थमा दिया।

 स्कूल को भी अपनी जिम्मेदारी समझनी होगी।

 आखिर स्कूल ड्रेस में इतनी दूर की सैर करने बच्चे निकल कैसे गए।

कई सवालों को छोड़ गई यह दुर्घटना दरअसल हमें सतर्क होने का एक मौका प्रदान करती है।

 स्कूल और समाज को भी अपनी भूमिका समझनी चाहिए ताकि आनेवाले दिनों में ऐसा फिर न हो।

 जरूरत पडऩे पर पुलिस को भी सख्त रवैया अपनाना चाहिए।

 जाहिर है बच्चों के खिलाफ सख्ती नहीं की जा सकती इसलिए अभिभावकों को इसके दायरे में लाया जाए।

 जिनके नाबालिग बच्चे गाडिय़ां चलाते हुए पकड़े जाते हैं, उन्हें पुलिस पकड़े और उनपर दबाव बनाए ताकि वे बच्चों को बिना लाइसेंस के गाड़ी चलाने से रोकें।

 अभिभावकों के बाद स्कूल को भी अपनी भूमिका पर ध्यान देना चाहिए।

 जिस प्रकार स्कूल कैंपस में पहुंचे बच्चे चुपचाप बाहर निकलकर रांची से कोसों दूर पंचघाघ जल प्रपात तक पहुंच गए उससे तो ऐसा लगता है कि स्कूल परिसर में अनुशासन का घोर अभाव है।

 बच्चों ने अभिभावकों को कुछ बताया ही नहीं था।

 स्कूल के कार्यक्रम में भाग लेने पहुंचे और चुपचाप निकल गए घूमने।

 इस दौरान कई चौराहों पर पुलिस के कई चेक पोस्ट पड़ते हैं लेकिन कहीं बच्चों से पूछताछ तक नहीं की गई।

 कहीं रोका-टोका गया होता तो निश्चित तौर पर बच्चों की जान नहीं गई होती।

 इससे भी महत्वपूर्ण बात है गाडिय़ों की अनियंत्रित गति।

 युवावस्था की दहलीज पर पहुंच चुके बच्चे बड़ी लापरवाही से वाहन चलाते हैं और इन वाहनों की रफ्तार को नियंत्रित करने की तमाम कोशिशें नाकाम होती रही हैं।

 अब भी मौका है कि हम लापरवाही छोड़कर बच्चों को मौत के मुंह में जाने से बचाने के लिए मिलजुल कर हर स्तर पर कोशिश करें।

 स्थानीय संपादकीय : झारखंड , सौजन्य- दैनिक जागरण।

