आसान नहीं डिजिटल लेन-देन की राह (दैनिक जागरण)।

साल भर हुआ जब इस लेखिका ने मुख्तसर-सी खरीदारी करते हुए अचानक पाया कि दिल्ली स्थित बैंक ने अचानक बिना बताए 30 साल पुराने खाते से जुड़ा क्रेडिट कार्ड ब्लॉक कर दिया है।

 लंबी पूछताछ करने पर पता चला कि मेरा खाता पीईपी यानी संसद द्वारा सरकारी पद पर नियुक्ति से जुड़े होने के कारण चिन्हित होकर जरूरी पूछताछ पूरी होने तक रोका गया है।

 यह बताने पर कि खाताधारिका वरिष्ठ नागरिक है और उस पद से कब की निवृत्त हो चुकी है, शर्मसारी से यह बताया गया कि हमको तो अपने चेन्नई मुख्यालय से अभी ही यह आदेश मिला है।

 अब कार्ड खुलवाने को आप यह करें कि अपने ग्राहक को जानें यानी केवाइसी फॉर्म दोबारा भरकर अपने पैन कार्ड और आधार कार्ड की सत्यापित कापी सहित उसे दोबारा हमारे मुख्यालय भेज दें।

 यह तमाम खानापूरी पहले ही हो चुकी थी, फिर भी सब कुछ दोबारा कर बैंक को आगाह किया कि अगर इस तरह की जकड़बंदी चालू रही तो यहां अकाउंट बंद कर अन्य बैंक में खाता खोलने के अलावा अन्य कोई विकल्प न रहेगा।

 खाता चालू हो गया, लेकिन कुछ महीने बाद फिर वही हुआ।

 काफी लोगों के बीच घूमघाम कर जवाब पाया कि कागजात तो मिल गए थे, लेकिन शायद कम्युनिकेशन की कमी से किसी लिपिक से गलती हो गई होगी।

 बहरहाल आपका खाता चालू कर दिया गया है।

 असुविधा के लिए खेद है।

 आखिरकार आजिज आकर बैंक बदलना पड़ा और तबसे दर्जनों विनम्र आकुल मेल आती रहती हैं कि मैडम यह क्या किया।

 क्यों किया।

 यह नोटबंदी के साल भर पहले का घटनाक्रम है।

 राशि कम थी सो उस समय कैश से काम चला लिया, पर अगर यह सब अभी किसी अन्य शहर में मेडिकल इमरजेंसी के दौरान होता, जिसका बिल लंबा चौड़ा बनता तो चेन्नई मुख्यालय से जवाब आते और दिल्ली शाखा की गलती सुधरते खाताधारक के प्राण ही निकल हो जाते।

 तबसे कई मित्रों ने प्लास्टिक मनी की बाबत इसी तरह के अनुभव गिनाए हैं।

 उनमें से कई को अपना कार्ड अचानक हैक होने या कार्ड निरस्त किए जाने या फिर खाते से अनाम हैकर द्वारा खासी खरीदारी का कड़वा अनुभव हुआ था।

 कुछ को विदेश यात्रा के दौरान अचानक घर से रिश्तेदारों और मित्रों के फोन आए तो पता चला कि किसी साइबर अपराधी गैंग ने उसका अकाउंट हैक कर उसकी तरफ से मेल भेज दी कि मेरा बटुआ चोरी हो गया है।

 अमुक पते पर पैसा भेज दो।

 इस सबके बाद पता यही चला कि संसाधन की कमी और कानूनी स्थिति अस्पष्ट होने की वजह से दिन-रात खाता ताड़ने में लगे शातिर साइबर अपराधियों को पकड़ना या कार्ड कंपनी से अपना खोया पैसा वापस पाना लगभग नामुमकिन है।

 और अब सरकार कमर कसे आमादा है कि चुटकी बजाते देश का सारा लेन-देन डिजिटल और नकदविहीन हो जाए।

 कल्पना ही नहीं पक्का भरोसा है कि डिजिटलीकरण सारे देश को आर्थिक एकसूत्रता की रेशमी डोर से बांध कर स्वर्गोपम बना देगा।

 नकदी न रहेगी तो भ्रष्टाचार, आतंकवाद, काला धन सब खुद-ब-खुद मिट जाएगा और हमारे बूढे़-जवान, स्त्री-पुरुष, गरीब-अमीर, हर कोई बस एक अदद सस्ते स्मार्ट फोन की मार्फत अपने जीवन में ज्ञान, मनोरंजन, बचत, उधार, खानपान, पूजा-पाठ सब कुछ सहज सुघड़ता से संचालित कर परमानंद से जीवन बिताएंगे।

 डिजिटल तकनीक का गुणगान करना सहज है, लेकिन सोचने की बात यह है कि सिर्फ तकनीक से नकदविहीन स्वर्ग रचना संभव होता तो क्या विकसित मुल्क अब तक उस आदर्श स्थिति पर नहीं जा पहुंचे होते।

 तकनीक विकसित करने वाले बखूबी जानते हैं कि डिजिटल तंत्र का मूल भले साइबर स्पेस में हो, लेकिन जैसे ही वह मनुष्य जीवन और पूंजी से जुड़ा उस पर स्थानीय राजनीति, अर्थनीति, सामाजिकता के गुरुत्वाकर्षणी तत्वों का गहरा असर होगा।

 जबसे विकीलीक्स जैसे प्रकरण उभरे हैं, सिलिकॉन वैली से लेकर हार्वर्ड और यूरोप तक और व्हाइट हाउस से यूरोपीय संघ के मुख्यालय तक में खुफिया एजेंसियों और वैज्ञानिकों के बीच गंभीर विमर्श जारी है कि साइबर स्पेस में तमाम संवेदनशील गोपनीय निजी और सरकारी जानकारियों को निरंतर प्रवाहित कर रहे सूचना राजमार्गों का स्वरूप, सुरक्षा और उसको नियमित करने वाले कानूनों का स्वरूप किस तरह बेहतर बनाया जाए और उसका नियमन कौन किस तरह करे।

 तमाम महत्वपूर्ण पत्रों में छपे लेखों के अनुसार यह बहस किसी सही मुकाम पर पहुंचे इससे पहले ही डिजिटलाइजेशन को राष्ट्रव्यापी स्तर पर इकलौता तंत्र बनाने के लिए जनता को बाध्य करना लोकतंत्र और अर्थनीति, दोनों को कमजोर बनाने वाला साबित होगा।

 सरकार कोई भी हो, वह रातों-रात लोगों को डिजिटल अर्थतंत्र से जोड़े, इससे पहले उसे हर संभावित खाताधारक को दो बातों की वैधानिक गारंटी देनी होगी।

 एक कि उसने साइबर स्पेस की मुस्तैद सुरक्षा और निगरानी की व्यवस्था बना ली है और दूसरी कि सरकार डिजिटल बैंकिंग तंत्र से जुड़ने जा रहे हर छोटे-बड़े शहरी और ग्रामीण खाताधारक को उसकी निजी कमाई की संविधानप्रदत्त सुरक्षा और गोपनीयता बनाए रखने को प्रतिबद्ध है।

 डिजिटल अर्थजगत का पर्यावरणतंत्र रचने वाले दूसरे महत्वपूर्ण न्यायिक मसले भी हैं जिन पर गंभीर सोच-विचार और फैसलों को कानूनी शक्ल दिए बिना एक नकदविहीन डिजिटल तंत्र लागू करना घातक होगा।

 मसलन निरक्षर खाताधारक किस तरह इस जटिल तंत्र से बिना खतरा उठाए जोड़े जा सकेंगे, जबकि पढे़-लिखों को भी इसके कई अप्रिय अनुभव हो रहे हों।

 यदि किसी भी वजह से एक खाताधारक का खाता बिना बताए भुगतान रोक दिया जाए और इस बीच उसे हारी-बीमारी या पारिवारिक जरूरतों को पूरा न करने से भारी नुकसान होने लगे तो वह भरपाई की गुहार किस सरकारी संस्था से कर सकता है।

 अपने यहां इस बाबत स्पष्ट कितने कानून हैं।

 क्या उनकी पूरी जानकारी हर खाताधारक को है।

 संभावित साइबर ताक-झांक और पहचान की चोरियों के खिलाफ सरकार क्या किसी तरह का राजकीय और बीमा सुरक्षा कवच खाताधारकों को उपलब्ध करा पाई है।

 अगर नहीं तो क्यों।

 अभी तो हाल यह है कि इस मसले पर लंबी चौड़ी जी-हुजूरी बघार रहे अधिकतर मंत्री और उनके आला अफसरान खुद अपनी ई-मेल चेक करने और ई-पत्राचार करने का कष्ट भी नहीं उठाते।

 हर मंत्रालय अलग हिंदी सॉफ्टवेयर पर काम कर रहा है।

 किसी विभाग का एक संबद्ध डाटा ऑपरेटर छुट्टी पर चला जाए तो सारा डिजिटल काम ठप हो रहता है।

 नित नए ज्ञान से संवारी जा रही इस डिजिटल तकनीक का किस तरह कुशल संचालन किया जाए और अंग्रेजी ही नहीं भारतीय भाषाओं की मार्फत भी इस तंत्र को जनता के लिए एक सुरक्षित और सहज लेन-देन का वाहक किस तरह बनाया जाए-ये दो अलग-अलग बातें हैं।

 और दोनों ही राष्ट्रीय स्तर पर गंभीर विमर्श की मांग करती हैं।

 नोटबंदी से पस्त आमजन पर डिजिटल हुनरमंदी के लिए नया हंटर चलाया जाए, इससे पहले न्याय की मांग है कि आत्ममुग्ध राजकीय तंत्र खुद अपने भीतर इस व्यवस्था की एक गहरी, जीवंत और मानवीय समझ विकसित करे तथा तुरंत अमल करे।

 अब कोई विकल्प नहीं मिलेगा।

 अपनी मौजूदा जिद उसे भी सोचने पर उतनी ही कुतर्की और लोकहित विरुद्ध दिखाई देगी जैसी वह तकनीक और अर्थशास्त्र के जमीनी जानकारों को पहले से लग रही है।

  लेखिका मृणाल पांडे, प्रसार भारती की पूर्व प्रमुख एवं वरिष्ठ स्तंभकार हैं , सौजन्य – दैनिक जागरण।

