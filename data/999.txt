साहस और संकल्प को सलाम (दैनिक जागरण)।

भारतीय सेना के विशेष दस्ते ने जिस तरह नियंत्रण रेखा पारकर आतंकियों के ठिकानों को निशाना बनाया वह अद्भुत है।

 यह कार्रवाई सटीक सूचनाओं पर आधारित व्यापक तैयारी के बाद की गई।

 जिन ठिकानों को निशाना बनाया गया वे भारत में घुसने के लिए आतंकियों के लांच पैड थे।

 इस तरह की कार्रवाई जिसे सैन्य भाषा में सर्जिकल स्ट्राइक कहा जाता था, बहुत जोखिम भरी होती है और भारतीय सैनिकों ने इसे कितनी कुशलता से अंजाम दिया, इसका प्रमाण यह है कि जहां आतंकियों और उनके ठिकानों को बड़ा नुकसान हुआ वहीं भारतीय पक्ष को तनिक भी क्षति नहीं हुई।

 इस सर्जिकल स्ट्राइक के साथ भारत ने पाकिस्तानी सेना को उसके नाकामी भरे इतिहास की याद भी दिला दी है।

 पाकिस्तानी सेना को 1948 से लेकर 1965, 1971 और 1999 में भारतीय सेना से हर लड़ाई में मुंह की खानी पड़ी है।

 अगर पाकिस्तान इस इतिहास को भूल गया है तो भारतीय सेना ने बुधवार-गुरुवार की रात अपनी कार्रवाई से उसे फिर से यह याद दिला दी।

 1971 के बाद यह पहला अवसर है जब भारतीय सशस्त्र बलों ने नियंत्रण रेखा पार की है।

 यहां तक कि 1999 में कारगिल युद्ध के दौरान भी भारतीय सेना को नियंत्रण रेखा न पार करने के निर्देश दिए गए थे।

 हमारे सशस्त्र बल पूरे देश से बधाई और प्रशंसा के हकदार हैं, क्योंकि उन्होंने अत्यंत पेशेवर और कुशल तरीके से अपने अभियान को अंजाम दिया, जिसमें न केवल दो पाकिस्तानी सैनिक मारे गए, बल्कि बड़ी संख्या में आतंकी भी मारे गए और उनके लिए किए गए बंदोबस्त भी ध्वस्त हो गए।

 प्रधानमंत्री नरेंद्र मोदी को भी इसका पूरा श्रेय दिया जाना चाहिए कि उन्होंने इस तरह का साहसिक फैसला लिया और पाकिस्तानी सरकार तथा सेना के जनरलों के झूठ को उजागर कर दिया।

 सेना की इस सफल कार्रवाई से घरेलू स्तर पर मोदी सरकार की छवि भी मजबूत होगी।

 प्रधानमंत्री उड़ी में 18 सितंबर को सेना के शिविर पर दुस्साहसिक आतंकी हमले के बाद पाकिस्तान के खिलाफ कार्रवाई के लिए भारी दबाव में थे।

, डायरेक्टर जनरल ऑफ मिलिट्री ऑपरेशन (डीजीएमओ) लेफ्टिनेंट जनरल रणबीर सिंह ने विदेश मंत्रलय के प्रवक्ता के साथ अपनी संयुक्त प्रेस कांफ्रेंस में कहा कि हमें कल बहुत ही विशिष्ट और विश्वसनीय जानकारी मिली कि कुछ आतंकी जम्मू-कश्मीर और अन्य मेट्रो शहरों में घुसपैठ करने और आतंकी हमले करने की मंशा लिए नियंत्रण रेखा के उस पार लांचिंग पैड पर तैयार बैठे हैं।

 इसके आधार पर भारतीय सेना ने उन लांचिंग पैड पर सर्जिकल स्ट्राइक किया।

 इस हमले के दौरान आतंकवादियों और उनका बचाव करने वालों को भारी नुकसान पहुंचा है।

 यह उचित ही है कि डीजीएमओ ने यह भी कहा कि हमें इस कार्रवाई को आगे बढ़ाने की जरूरत नहीं है।

 इसके साथ ही यह भी सूचना आई है कि सेना के पास इस कार्रवाई के वीडियो सुबूत हैं।

 उम्मीद की जाती है कि जल्द ही ये हमारे सामने आएंगे।

 पाकिस्तानी सेना की शुरुआती प्रतिक्रिया भारतीय सेना के दावे के विपरीत थी।

 उसने ऐसे किसी सर्जिकल स्ट्राइक से इंकार किया है।

 उसने कहा है कि भारत द्वारा की गई गोलीबारी में उसके दो जवान मारे गए हैं और नौ घायल हुए हैं।

 बहरहाल पाकिस्तान अपने घाव छुपाने के लिए प्रतिक्रिया स्वरूप कोई बड़ा कदम उठा सकता है।

 लिहाजा भारतीय सैन्यबलों को नियंत्रण रेखा और अंतरराष्ट्रीय सीमा के उस पार से किसी भी प्रतिघाती कदम का सामना करने के लिए पूरी तरह तैयार रहना चाहिए।

 इसी के मद्देनजर थलसेना, वायुसेना और नैवी तथा अर्धसैनिक बलों को सतर्क कर दिया गया है।

, एक बात साफ है कि भारतीय सेना दुश्मन के क्षेत्र में अंदर तक घुसने और ऐसे सर्जिकल स्ट्राइक करने में पूरी तरह सक्षम है।

 सैन्य ऑपरेशन को अंजाम देने में सेना की इच्छाशक्ति, क्षमता और तैयारी किसी भी स्तर पर कभी भी कमजोर नहीं थी, कमी थी तो सिर्फ राजनीतिक इच्छाशक्ति की।

 अब प्रधानमंत्री नरेंद्र मोदी ने साफ कर दिया है कि उनके पास यह इच्छाशक्ति है।

 इस खबर का सभी राजनीतिक पार्टियों सहित देशवासियों द्वारा स्वागत किया गया है।

 इससे पाकिस्तान को भी एक संदेश गया कि उड़ी हमले के बाद भारत के सब्र का बांध टूट गया है।

 भारतीय सेना हमेशा ऐसे रणनीतिक और सामरिक लक्ष्यों की सूची तैयार रखती है, जहां हमला करने पर इच्छित सफलता हासिल की जा सकती है।

 बीती रात को हुए हमले का उद्देश्य सिर्फ रावलपिंडी को यह संदेश भेजना था कि अब बहुत हो गया।

 अब भारत उसकी नापाक हरकतों को बर्दाश्त नहीं करेगा।

 शांति और संघर्ष विराम की स्थिति में भारतीय सेना विभिन्न आकस्मिक योजनाएं तैयार करती हैं।

 खुफिया सूचनाएं लगातार जुटाई जाती हैं और समय-समय पर योजनाओं को अपडेट किया जाता है।

 ऐसे किसी सर्जिकल स्ट्राइक को सुरक्षा मुहैया करने के लिए आकस्मिक संसाधन जैसे जवान, ऑर्टिलरी, हेलीबोर्न या हेलीफायर आदि संसाधन तैयार रखे जाते हैं।

 हथियार तथा रसद गिराने के लिए हवाई इंतजाम और प्रशासनिक मदद देने की व्यवस्था भी ऑपरेशन वाली जगह पर हमेशा की जाती है।

, सर्जिकल स्ट्राइक के लिए जिस तरह लक्ष्य निर्धारित किए गए उससे पता चलता है कि भारतीय सेना के पास समूचे पाक अधिकृत कश्मीर और साथ ही गिलगित-बाल्तिस्तान तक ऐसे हमले करने और इच्छित सफलता प्राप्त करने की ताकत है।

 पाकिस्तानी सेना की खोखली अंधराष्ट्रीयता का यह उपयुक्त जवाब है।

 भारतीय सेना के जवानों ने यह सर्जिकल स्ट्राइक पाकिस्तानी रक्षामंत्री ख्वाजा आसिफ की इस धमकी के कुछ समय पहले ही अंजाम दिया जिसमें वह भारत को परमाणु हमले का सामना करने की चेतावनी दे रहे थे।

 रावलपिंडी को यह अच्छी तरह से समझ लेना चाहिए कि यदि उसके जनरल छोटे स्तर पर भी परमाणु हथियार का इस्तेमाल करने की भूल करते हैं तो भारत अपने परमाणु जखीरे को पूरी तरह खोल देगा तब पाकिस्तान का नामोनिशान मिट जाएगा।

 हालांकि भारत के हमले के बाद पाकिस्तान के पास कई विकल्प हैं।

 वह भारत को जवाब देने के लिए विशेष बलों के साथ एक संक्षिप्त युद्ध छेड़ सकता है या नियंत्रण रेखा पर सक्रिय हो सकता है।

 बहरहाल भारतीय डीजीएमओ ने कहा है कि उन्होंने अपने पाकिस्तानी समकक्ष से संपर्क किया है और सर्जिकल स्ट्राइक के बारे में उन्हें बताया है और कहा कि भारत के पास आगे इसे जारी रखने की कोई योजना नहीं है।

 पाकिस्तान के लिए यह बेहतर है कि वह इस मुद्दे को यहीं खत्म करे, क्योंकि किसी भी जवाबी कार्रवाई पर भारतीय सेना उस पर बड़ा प्रहार कर सकती है।

, -ब्रिगेडियर (रि.) आरपी सिंह, सौजन्य :-दैनिक जागरण, 30-09-2016।

