महंगा सौदा  (बिजनेस स्टेंडर्ड  )।

फ्रांस के राष्ट्रपति फ्रांस्वा ओलांद की भारत यात्रा की एक खास बात यह रही कि दोनों देशों की सरकारों के बीच राफेल लड़ाकू विमानों के दो स्क्वाड्रन की खरीद का समझौता हो गया।

 लेकिन कीमतों को लेकर मोलभाव औपचारिक सौदे के आड़े आ गया।

 यह याद करना श्रेयस्कर होगा कि ठीक चार साल पहले जनवरी 2012 में प्रतिद्वंद्वी बोलियों पर दसॉ के राफेल विमान की पेशकश को तरजीह दी गई थी।

 उसके मुताबिक 126 विमानों का सौदा होना था, जिनमें से पहले 18 विमान 2015 तक हमें मिल जाने थे।

 शेष को भारत में ही बनाया जाना था।

 लेकिन उसके बाद इनकी लागत में तेजी से इजाफा हुआ (दसॉ ने जानबूझकर इसकी कीमत कम बताई थी)।

 सरकार ने गत वर्ष इसे अव्यवहार्य बताते हुए सौदा रद्द कर दिया और केवल दो स्क्वाड्रन खरीदने की बात कही।

 इसमें स्थानीय निर्माण की कोई शर्त नहीं रखी गई।

 प्रधानमंत्री नरेंद्र मोदी ने कहा था कि नए सीमित सौदे को तीन माह में निपटाया जाएगा।

 लेकिन बातचीत नौ महीने बाद भी जारी है।

 इस बीच लागत 25 करोड़ डॉलर (1700 करोड़ रुपये) प्रति विमान के हिसाब से आसमान पर पहुंच चुकी है।

 यह कीमत तीन-चार भारी भरकम सुखोई एमके 30 विमानों (रूसी) अथवा 10 तेजस हल्के लड़ाकू विमानों के बराबर है (जिनकी कीमत करीब 162 करोड़ रुपये बताई गई है)।

 सच तो यह है कि राफेल अभी भी अव्यवहार्य सौदा है।

 इतने महंगे विमान खरीदने का अर्थ यह हुआ कि रक्षा खरीद बजट का बड़ा हिस्सा इसमें चला जाएगा।

 ऐसे में अन्य जरूरी उपकरणों की खरीद के लिए सीमित धन रह जाएगा।

, सरकार शायद इसलिए यह सौदा कर रही है क्योंकि वायुसेना के पास लड़ाकू विमानों की कमी है।

 इस खरीद प्रक्रिया में पहले ही काफी समय लग चुका है।

 यह दलील दी जा सकती है कि वायुसेना राफेल का सौदा रद्द कर सुखोई एमके30 विमान खरीदे।

 दो कारक इसके प्रतिकूल हैं: रूसी विमानों की खराब सेवा (इंजन फेल होने की समस्या आम है।

 हर समय 200 में से 100 सुखोई ही उड़ान योग्य रहते हैं।

) दूसरा जहां छोटे और हल्के विमान बेहतर काम करें वहां भारी भरकम विमान तैनात करने का कोई अर्थ नहीं है।

 अच्छी बात यह है कि रक्षा मंत्री मनोहर पर्रिकर ने मरम्मत और कलपुर्जों को लेकर नए सौदों के जरिये सुखोई की सेवा क्षमता में सुधार का प्रयास किया है।

 इनकी बदौलत इंजन का जीवन बढ़ सकता है और मरम्मत में होने वाली देरी कम हो सकती है।

 इस बीच खबर यह भी है कि हिंदुस्तान एरोनॉटिक्स अपनी सेवा क्षमताओं का विस्तार कर रही है।

, विदेशी विमानों की भारी लागत और खराब सेवा (अहम कलपुर्जों के लिए लंबे समय तक निर्भरता) देसी लड़ाकू विमान विकसित करने की अहमियत रेखांकित करती है।

 यहां महत्त्वपूर्ण बात यह है कि वायु सेना का शीर्ष नेतृत्व स्वदेशीकरण की प्रक्रिया में समय और ऊर्जा देने के अनिच्छुक नजर आता है।

 इसके विपरीत नौसेना इस दिशा में खासी सक्रिय दिखती है।

 वायुसेना के शीर्ष नेतृत्व का रुख तो तेजस हल्के लड़ाकू विमान की परियोजना को लेकर भी हास-परिहास वाला ही रहा है।

 जबकि उम्रदराज होते मिग21 का स्थानापन्न तलाशना अत्यावश्यक हो चला है।

 निश्चित तौर पर वायुसेना राफेल पर इतनी मेहरबान है कि उसने रूस के साथ पांचवीं पीढ़ी के लड़ाकू विमान विकसित करने की संयुक्त योजना तक को उलझा दिया।

 एक बार फिर पर्रिकर ने भारतीय वायुसेना और हिंदुस्तान एरोनॉटिक्स को एक साथ ला दिया है।

 दोनों राफेल में सुधार के लिए सहमत हो गए हैं जिसके तहत उसकी सेवा अवधि में सुधार और रखरखाव आसान किया जाएगा।

 उसके बाद 100 विमानों का ऑर्डर जारी किया जाएगा।

 अब यह एचएएल पर निर्भर करता है कि वह तय समय पर वांछित गुणवत्ता प्रदान करे।

,  , सौजन्य :-बिजनेस स्टेंडर्ड    ,29.01.2016।

