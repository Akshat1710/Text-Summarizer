स्वास्थ्य योजनाओं में तेजी (दैनिक जागरण)।

 =": #0000;"पश्चिम बंगाल को छोड़ अन्य सभी पड़ोसी राज्यों से शिशु मृत्यु दर मामले में झारखंड बेहतर स्थिति में।

राज्य में शिशु मृत्यु दर प्रति एक हजार में 34 से घटकर 32 हो गई है।

 रजिस्ट्रार जनरल आफ इंडिया द्वारा कराए गए हालिया सर्वे में यह बात सामने आई है।

 शिशुओं की होनेवाली मौत में कमी उपलब्धि मानी जा सकती है।

 खासकर इस लिहाज से कि पश्चिम बंगाल को छोड़कर अन्य सभी पड़ोसी राज्यों से झारखंड इस मामले में बेहतर स्थिति में है।

 दूसरी तरफ शिशु मृत्यु दर कम करने में शहरी क्षेत्रों से ग्रामीण क्षेत्र आगे रहे हैं।

 पिछले वर्ष के सर्वे की तुलना करें तो शहरी क्षेत्र में यह दर 22 थी, जो इस सर्वे में भी बरकरार रही।

 दूसरी तरफ ग्रामीण क्षेत्रों की दर 37 से घटकर 35 हो गई।

 लेकिन, हमें यह भी नहीं भूलना चाहिए कि अभी भी एक हजार बच्चों का जन्म होता है तो 32 शिशुओं की मौत जन्म के एक साल के भीतर हो जाती है।

 वहीं कई राज्य ऐसे हैं जहां यह दर काफी कम है।

 इनमें गोवा, मणिपुर, केरल, नगालैंड, तमिलनाडु, सिक्किम, दिल्ली शामिल हैं, जहां यह दर 20 से भी कम है।

 झारखंड में शिशु मृत्यु दर को 32 से वर्ष 2017 में घटाकर 28 तक लाने का लक्ष्य है।

 इस लिहाज से राज्य सरकार को इस दिशा में और भी महत्वपूर्ण कदम उठाने की जरूरत है।

 जरूरत उन जिलों में भी सुधार लाने की है जहां यह दर अभी भी अधिक है।

 खासकर संताल परगना प्रमंडल के जिलों में अभियान चलाकर टीकाकरण, संस्थागत प्रसव व जन्म के बाद शिशुओं की होनेवाली स्वास्थ्य जांच में तेजी लाने की जरूरत है।

 इसमें एएनएम, सहिया व आंगनबाड़ी सेविकाओं की बड़ी भूमिका हो सकती है।

 जिन राज्यों में शिशु मृत्यु दर काफी कम है, वहां का अध्ययन कराकर बेस्ट प्रैक्टिस अपनाना चाहिए।

इससे इतर राज्य में अभी भी मातृ मृत्यु दर दो सौ से अधिक होना गंभीर समस्या है।

 राज्य सरकार को इस दर में भी कमी लाने की दिशा में ठोस कदम उठाने की जरूरत है।

 राज्य की महिलाओं में एनीमिया की भी गंभीर समस्या है।

 जनजाति महिलाओं में तो यह और अधिक है।

 इसका कहीं न कहीं मातृ मृत्यु दर पर भी प्रभाव पड़ता है।

 मातृ मृत्यु दर कम करने के लिए राज्य सरकार को संस्थागत प्रसव तथा प्रसव के पूर्व व बाद की जांच की दर में वृद्धि लाने का प्रयास करना होगा।

 राष्ट्रीय स्वास्थ्य योजना के कार्यक्रमों का शत-प्रतिशत लाभ सुनिश्चित कराना होगा तभी सबको बेहतर स्वास्थ्य का लक्ष्य पाया जा सकता है।

 स्थानीय संपादकीय : झारखंड , सौजन्य- दैनिक जागरण।

