टांडा का दर्द (दैनिक जागरण)।

प्रदेश के दूसरे सबसे बड़े चिकित्सा संस्थान टांडा मेडिकल कॉलेज में डॉक्टरों व अन्य स्टाफ के कुल स्वीकृत पदों में से 42 फीसद भरे नहीं जा सके हैं।

विकास के पायदान चढ़ रहे हिमाचल में बेहतर स्वास्थ्य सेवाओं का अभाव चिंता पैदा करता है।

 स्वास्थ्य सुविधाओं के लिए आज भी अधिकतर लोग सरकारी चिकित्सा संस्थानों पर ही निर्भर हैं, लेकिन सुविधाओं का अभाव मायूस करता है।

 प्रदेश में निजी स्वास्थ्य संस्थानों की संख्या भी बहुत ज्यादा नहीं है।

 यही कारण है कि प्रदेश के लोग बेहतर इलाज के लिए अभी तक पड़ोसी राज्य पंजाब या दिल्ली के अस्पतालों का रुख करते हैं।

 सरकारी स्तर पर भी लोगों को बेहतर सुविधा देने के दावे किए तो जाते हैं, लेकिन अव्यवस्था सुविधाओं की पोल खोलती है।

 प्रदेश के दूसरे सबसे बड़े चिकित्सा संस्थान टांडा मेडिकल कॉलेज में डॉक्टरों व अन्य स्टाफ के स्वीकृत कुल पदों का 42 फीसद हिस्सा भरा ही नहीं जा सका है।

 हाल ही में अस्पताल में ऑपरेशन के बाद फैले संक्रमण के कारण पांच लोगों को आंख की रोशनी गंवानी पड़ी थी।

 अस्पताल प्रबंधन को फंगस के कारण दो ऑपरेशन थियेटर संक्रमण की आशंका के कारण बंद करने पड़े हैं।

 यहां दो महीने से बच्चों के एमआरआइ नहीं हो रहे।

 कारण मशीन के सेंसर खराब हैं और इसके लिए 1.24 लाख रुपये चाहिए और अस्पताल प्रशासन यह पैसा उपलब्ध नहीं करवा पाया है।

 टांडा मेडिकल कॉलेज को सुपरस्पेश्येलिटी अस्पताल का दर्जा मिले तीन साल हो चुके हैं, लेकिन मरीजों को इनडोर सुविधा उपलब्ध नहीं हो पा रही।

 कारण यह है कि पर्याप्त संख्या में स्पोर्टिग स्टाफ नहीं उपलब्ध हो पाया है।

 ज्यादा पैसे खर्च करने के बावजूद अस्पताल में निजी कमरों में मरीजों को सुविधाएं उपलब्ध नहीं है।

 यहां के शौचालयों की हालत बदतर हो चुकी है व पानी रिसकर वार्डो में पहुंचता है।

 ऐसा नहीं है कि अस्पताल में कुछ अच्छा नहीं हुआ।

 कई लोगों को यहां नवजीवन मिला है।

 पांच जिलों के लाखों लोग यहां इलाज के लिए पहुंचते हैं।

 लेकिन जब अव्यवस्था सामने आती है तो अच्छे काम पीछे छूट जाते हैं।

 लोग बड़े चिकित्सा संस्थान में इस आस से जाते हैं कि उन्हें वहां बेहतर सुविधाएं समय रहते उपलब्ध होगा।

 यह सरकार का भी दायित्व है कि मरीजों को किसी परेशानी का सामना न करना पड़े।

 सरकार व अस्पताल प्रबंधन का दायित्व है कि अव्यवस्था दूर कर लोगों को सुलभ और बेहतर इलाज उपलब्ध करवाए।

 स्थानीय संपादकीय : हिमाचल प्रदेश ।

सौजन्य- दैनिक जागरण।

