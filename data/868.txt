करके भी दिखाएं (पत्रिका)।

जम्मू-कश्मीर विधानसभा ने सर्वसम्मति से एक प्रस्ताव पारित कर कश्मीरी पंडितों से घर वापसी की अपील की है।

 प्रयास अच्छा है, लेकिन लगता नहीं कि इससे बात बन पाएगी।

 कारण साफ है और सबके समझ में भी आता है।

 लगभग 27 साल पहले कश्मीर घाटी से घर छोड़कर भागने वाले डेढ़ लाख से अधिक कश्मीरी आज भी इधर-उधर गुजर-बसर कर रहे हैं।

 इस लम्बी अवधि में अनेक बार ऐसा लगा कि बात बनने वाली है, लेकिन बन नहीं पाई।

 यह पहला मौका है जब केंद्र के साथ-साथ जम्मू-कश्मीर में भाजपा की सरकार है।

 भाजपा लम्बे समय से कश्मीरी पंडितों की घर वापसी की मांग उठाती आई है।

भाजपा ने धरने-प्रदर्शन से लेकर संसद तक में इस मुद्दे को गुंजाने में कोई कसर नहीं छोड़ी।

 अब गेंद भाजपा के पाले में है।

 उसे देश को दिखाना चाहिए कि वह सिर्फ नारे लगाने वाली पार्टी नहीं है।

 विधानसभा में सर्वसम्मत प्रस्ताव अच्छी पहल है लेकिन इसके लिए ये पर्याप्त नहीं है।

 कश्मीरी पंडितों की घर वापसी करानी है तो इसके लिए कश्मीर घाटी में पहले सा माहौल बनाना पड़ेगा।

घाटी के बहुसंख्यक और अल्पसंख्यकों के बीच विश्वास पैैदा करना पड़ेगा।

 अविश्वास की खाई को पाटना आसान काम नहीं है।

 चंद लोग पहले भी नहीं चाहते थे कि माहौल सामान्य हो।

 ऐसे लोग पंडितों की घर वापसी में अड़ंगा लगाने में कसर नहीं छोड़ेंगे।

 कोशिश ऐसे लोगों को अलग-थलग करने की होनी चाहिए।

 विधानसभा में पारित प्रस्ताव इस दिशा में पहला कदम माना जा सकता है।

, सौजन्य- पत्रिका।

