दोस्ती बढ़ाने वाला सम्मेलन (दैनिक जागरण : Editorial)।

दिल्ली में तीसरे भारत-अफ्रीका सम्मेलन की शुरुआत हो चुकी है।

 इस सम्मेलन के जरिये सभी अफ्रीकी देशों को दिल्ली आमंत्रित करने का मोदी सरकार का कदम अफ्रीकी महादेश के साथ भारत के संबंध बढ़ाने के खयाल से समय पर उठाया गया कदम है।

 अफ्रीका के साथ भारत की ऐतिहासिक दोस्ती की नींव 2008 में दिल्ली में और फिर इथोपिया की राजधानी अदिस अबाबा में हुए दो सम्मेलनों में रखी गई थी।

 गांधीजी के कारण सभी भारतीयों के लिए अफ्रीका की कुछ जगहें खास महत्व रखती हैं।

 उन्होंने दक्षिण अफ्रीका में भेदभाव की शिकार दमित जनता के अधिकारों के लिए अपने आंदोलन के जरिये सत्याग्रह के विचार को विकसित किया और आगे बढ़ाया।

 भारत की आजादी के बाद जवाहरलाल नेहरू और इंदिरा गांधी ने अफ्रीका के साथ भारत के रिश्ते को मजबूती दी।

 औपनिवेशक शासन से सभी अफ्रीकी देशों की आजादी और नस्लवाद एवं रंगभेद के खिलाफ उनके संघर्ष के लिए भारत का पूर्ण समर्थन अफ्रीकी इतिहास का एक हिस्सा है,लेकिन देश इतिहास में नहीं जी सकते।

 समान हितों का विस्तार कर संबंध लगातार नए किए जाने जरूरी हैं।

 भारत और अफ्रीकी देश यही कर रहे हैं और भारत-अफ्रीका सम्मेलन उसी प्रक्रिया का अंग है।

 दिल्ली और अदिस अबाबा में पहले हुए दो सम्मेलन आकार में इससे छोटे थे।

 इनका आयोजन अफ्रीकी देशों की ओर से गांबिया की राजधानी बैंजूल में लिए गए निर्णय के तहत किया गया।

 पिछले सम्मेलनों में अफ्रीकी पक्ष से लगभग पंद्रह देशों ने प्रतिनिधित्व किया था।

 बाद में जब अमेरिका, जापान और चीन ने ऐसे सम्मेलन किए तो उन्होंने सभी अफ्रीकी देशों को आमंत्रित किया।

 प्रधानमंत्री नरेंद्र मोदी ने इन देशों के उदाहरण का अनुसरण करने का फैसला किया और इस तरह भारत 32 साल में पहली बार इतने बड़े पैमाने पर राजनयिक आयोजन कर रहा है।

, भारत और अफ्रीका को उन कई अंतरराष्ट्रीय मुद्दों पर ध्यान केंद्रित करने के साथ सहयोग बनाना होगा जो उनके लोगों के भविष्य पर प्रभाव डालने वाले होंगे।

 इनमें पर्यावरण परिवर्तन, सुरक्षा और सुरक्षा संबंधी अन्य मामले शामिल हैं।

 द्विपक्षीय रिश्तों में आर्थिक और व्यावसायिक संबंधों को मजबूत बनाने और भारत के उन सहायता कार्यक्रमों पर ध्यान देने की जरूरत है जो अफ्रीका की जरूरतों के लिए अहम हैं।

 भारत के सहायता कार्यक्रम ने इंफ्रास्ट्रक्चर परियोजनाओं में 7.5 बिलियन अमेरिकी डॉलर का करार किया है।

 41 देशों में 137 इंफ्रास्ट्रक्चर परियोजनाओं का निर्माण हुआ है।

 इनमें लघु उद्योग, कृषि, आवास समेत काफी सारी चीजें हैं।

 कुछ मामलों में भारतीय मदद से नए उद्योग आरंभ हुए हैं।

 एक उदाहरण इथोपिया में चीनी उद्योग है जहां 640 मिलियन अमेरिकी डॉलर का कर्ज दिया गया।

, अफ्रीकी देश अपने लोगों में कुशलता विकास के लिए भारत की ओर देखते हैं।

 चालीस हजार अफ्रीकी लोगों ने भारत में या अफ्रीका में भारत द्वारा आयोजित कार्यक्रमों में प्रशिक्षण पाया है।

 भारतीय शिक्षा सहायता का भविष्य दूरस्थ शिक्षा कार्यक्रम विकसित किए जाने पर निर्भर है।

 यह हासिल करना कठिन होगा, लेकिन अगर यह कर दिया जाता है तो यह भारत और अफ्रीका, दोनों के लिए काफी हितकर होगा।

 अफ्रीका जटिल महादेश है।

 इस क्षेत्र के अपने देशों के बीच दुश्मनी और अन्य समस्याएं हैं।

 भारत ने अफ्रीका के आंतरिक मामलों से अपने को दूर रहकर बुद्धिमत्ता का परिचय दिया है।

 भारत ने अफ्रीका से अपने क्षेत्रीय संगठनों और अफ्रीकी संघ के जरिये खुद ही अपनी समस्याएं निबटाने की इच्छा प्रकट की है।

 हालांकि भारत ने अफ्रीका में कई शांति सैनिक अभियानों में हिस्सा लिया है, लेकिन इन अभियानों में हिस्सेदारी अफ्रीका के आंतरिक मुद्दों पर हस्तक्षेप न करने की मूल नीति के उलट नहीं।

 भारत ने अपने सहायता कार्यक्रम को लेकर भी यही रवैया अपना रखा है, खास तौर से क्षेत्रीय प्रशिक्षण केंद्रों के स्थान को लेकर जिन्हें भारत की सहायता से बनाया जाना है।

 स्वाभाविक रूप से उनके अमल में देर हुई है, लेकिन अब यह जरूरी है कि जब एक बार फैसला हो जाए तो भारत को उनका कार्यान्वयन तुरत-फुरत करना चाहिए।

 भारत को यह बात बराबर ध्यान में रखनी होगी कि चीन अफ्रीका में काफी सक्रिय है और वह बड़ी परियोजनाओं का सफलतापूर्वक निर्माण करता है।

 ऐसे में दोनों देशों की कार्यक्षमता के बीच स्वाभाविक रूप से तुलना होती है।

 निजी क्षेत्र की भारतीय कंपनियां कई क्षेत्रों, खास तौर से दूरसंचार, वाहन निर्माण और रसायन उद्योग में निवेश कर रही हैं।

 भारतीय कंपनियों को और अधिक निवेश और व्यापार करने की जरूरत है और ऐसा करते हुए उन्हें अफ्रीकी हितों का भी ध्यान रखना होगा, अन्यथा उन्हें सिर्फ शोषक माना जाएगा और नापसंद किया जाएगा।

 यह भविष्य के लिए बुरा होगा।

 यह सम्मेलन मोदी और अफ्रीकी नेताओं के लिए अंतरराष्ट्रीय मुद्दों पर ध्यान देने के लिए अवसर मुहैया कराएगा।

 इनमें पर्यावरण परिवर्तन, संयुक्त राष्ट्र सुधार, आतंकवाद, सुरक्षा, स्वास्थ्य और अंतरराष्ट्रीय व्यापार शामिल होंगे।

 इन मुद्दों पर आने वाले महीनों और वर्षो में अंतरराष्ट्रीय समुदाय जो निर्णय करेगा वह भारत और अफ्रीका की जनता पर प्रभाव डालेगा।

 सभी पक्षों में सहयोग का रवैया ही समान हित पूरा करने वाला साबित होगा।

, पर्यावरण परिवर्तन प्राथमिकता है, क्योंकि दिसंबर में पेरिस में इस पर सबसे महत्वपूर्ण सम्मेलन होने वाला है।

 सभी देश अपनी ग्रीन हाउस गैसों को कम करने का स्वेच्छा से वादा कर रहे हैं।

 यह उचित है, लेकिन विकसित देशों पर अपने उत्सर्जन कटौती का लक्ष्य तय करने, विकासशील देशों को टेक्नोलॉजी के हस्तांतरण और फंड देने को लेकर अपनी प्रतिबद्धताएं पूरा करने और इस पर ज्यादा काम करने का दबाव बनाना होगा।

 पिछले 25 सालों में विकसित देशों ने महज खोखले वादे ही किए हैं।

 आतंकवाद भारत और अफ्रीका- दोनों के लिए चुनौती है।

 मोदी को सभी अफ्रीकी नेताओं, खास तौर से इस्लामी देशों के नेताओं को प्रेरित करना चाहिए ताकि वे अंतरराष्ट्रीय आतंकवाद पर समन्वित सम्मेलन करने के भारत के संयुक्त राष्ट्र में लंबित 25 साल पुराने प्रस्ताव पर दबाव डाल सकें।

 इस तरह का सम्मेलन महासभा के वर्तमान सत्र में हो तो और भी अच्छा।

 यह बड़ी उपलब्धि होगी, क्योंकि यह आतंकवाद के खिलाफ संघर्ष में अंतरराष्ट्रीय समुदाय के लिए मददगार होगी।

, अफ्रीका सुरक्षा परिषद में सुधार चाहता है, लेकिन विस्तृत परिषद में कौन देश स्थायी सदस्य के तौर पर प्रतिनिधित्व करे, इस पर फैसले को लेकर एक समस्या है।

 यह अस्पष्ट है कि इस वक्त इस प्रस्ताव को काफी दृढ़ता से आगे बढ़ाना उचित है या नहीं।

 अफ्रीकी महादेश के पूर्वी हिस्से वाले कुछ देशों के साथ सुरक्षा और रक्षा सहयोग कई दशकों से चल रहे हैं।

 इसे खास तौर पर हिंद महासागर की सुरक्षा की दृष्टि से और मजबूत किया जाना चाहिए, क्योंकि यह समान चिंता का विषय है।

 सम्मेलन निस्संदेह सफल होगा लेकिन भारत के हित हर तरह से पूरे हों, इसके लिए इसके फैसलों को तुरंत और प्रभावी ढंग से अमल के लिए हमें बेहतर ढंग से प्रयास करने होंगे।

, सौजन्य :- दैनिक जागरण, 27.10.2015, विवेक काटजु ( भारतीय विदेश सेवा के अधिकारी और कई देशों में राजदूत रहे हैं)।

