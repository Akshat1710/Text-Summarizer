शाहरुख की दीवानगी ठीक लेकिन लोक सुरक्षा जरूरी (दैनिक भास्कर)।

भारत को साधुओं, सपेरों और जादूगरों का देश कहने वाले तो अब खामोश हो चुके हैं लेकिन, अब हम स्वयं अपनी हरकतों से फिर वही साबित करने की कोशिश कर रहे हैं।

 चाहे तमिलनाडु में सांडों से लड़ने की लोकपरम्परा जल्लीकट्‌टू के नाम पर लोगों का उन्माद हो या अपनी फिल्म के प्रचार के लिए की गई शाहरुख खान की मुंबई से दिल्ली की रेलयात्रा के दौरान दीवानों का अतिरिक्त उत्साह हो, जान-माल की हिफाजत करने में समाज और सरकार दोनों नाकाम हो रहे हैं।

आमिर खान की ताज़ा फिल्म की सफलता देखते हुए शाहरुख ने भी अपनी आगामी फिल्म`के प्रचार में नया स्टंट किया लेकिन, इसमें वडोदरा स्टेशन पर जिस तरह फरीद खान नामक व्यक्ति की जान गई और दूसरे स्टेशनों पर भगदड़ की स्थिति रही उसे देखकर उनके इस कदम को अच्छा नहीं कहा जा सकता।

 कलाकार और उसके चहेतों के बीच भावुक रिश्ता होता है और उसे बनाए रखने और इस्तेमाल करने में कोई हर्ज नहीं है लेकिन, उसे जानलेवा बनाने से पहले कलाकार को और समाज के व्यवस्थापकों को सोचना चाहिए।

यह अच्छी बात है कि कई विवादास्पद राजनीतिक बयानों और भाजपा के विरोध के बावजूद शाहरुख के प्रति लोगों का उत्साह कायम है।

 यह इस देश की उदार और धर्मनिरपेक्ष परम्परा और अभिव्यक्ति के अधिकार का प्रमाण है।

 किसी सामान्य व्यक्ति को रेल से चलने का जितना हक है उतना ही हक स्टार शाहरुख को भी है लेकिन, इससे अगर अव्यवस्था फैलती है, लोगों की जान जाती है तो इसकी इजाजत देने के बारे में सरकार को सोचना चाहिए।

हालांकि, शाहरुख ने वडोदरा में हादसे का शिकार हुए व्यक्ति के परिवार की देखभाल के लिए क्रिकेटर यूसुफ पठान को जिम्मा सौंप दिया है, इसके बावजूद उन्हें यह सोचना होगा कि अगर उनके काम से किसी का जीवन खतरे में पड़ता है तो उस काम को उन्हें किस हद तक करना चाहिए।

 समाज में संयम और तार्किकता का ताना-बाना कमजोर हो रहा है और इसे कायम करने के लिए न तो राजनीति की तरफ से प्रयास हो रहा है और न ही कला और साहित्य की ओर से।

 ऐसे में हमारी सरकारों और समाज के कलाकारों और बौद्धिकों सहित जिम्मेदार तबकों की जिम्मेदारी बनती है कि उन्माद और दीवानगी को रोकने के लिए समझाने-बुझाने और कानूनी निषेध के प्रयास करें, ताकि परम्परा और कला का सम्मान भी रहे और लोगों का जीवन भी।

, सौजन्य- दैनिक भास्कर।

