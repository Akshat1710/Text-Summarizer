संगम के जरिये पनपेगी संस्कृति (दैनिक ट्रिब्यून)।

यह एक विडंबना है कि हिंदी पट्टी के लोग भारत की संस्कृति और भाषा का दायरा बस उतना ही मानते हैं जहां तक उन भाषाओं को बोलबाला है, जिन्हें आर्य भाषा देश कहा जाता है।

 यानी पंजाब से बंगाल तक और महाराष्ट्र से ओडीसा तक।

इस दायरे के बाहर जो भाषाएं और संस्कृतियां हैं, उन्हें हम समान रूप से द्रविड़ भाषाएं कहकर पल्ला झटक लेते हैं।

 यही उनकी संस्कृति के बारे में हमारी अवधारणा है।

 पर अब आवाजाही के साधन सुगम हो जाने के चलते हमारी पहुंच का जो दायरा बढ़ा है, उससे हम यह मानने लगे हैं कि दक्षिण भारत में कई प्रांत हैं और कई भाषाएं तथा बोलियां हैं।

 इसी तरह पूर्वोत्तर में भी कई भाषाएं अपना महत्व रखती हैं तथा उनकी अपनी अस्मिता व समृद्ध संस्कृति भी है।

हम दक्षिण की परंपरा की बात करते हुए अकसर भूल जाते हैं कि वहां पर तमिल भाषा तो इतनी समृद्ध और भारतीय समाज की एकता की बात करती है कि उस भाषा परिवार में ईस्वी सन‍् से पूर्व ही तमिल संगम आयोजित हुआ करते थे, जिसमें अन्य भाषाओं का साहित्य और संस्कृति का समावेशीकरण होता था।

 तमिल भाषा तो इतनी समृद्ध है कि इस भाषा में अगटिटयम अगस्त्यम नामक एक व्याकरण ग्रन्थ का उल्लेख मिलता है, जिसका रचना काल ईसा पूर्व का है।

 पाणिनि के अष्टाध्यायी की तरह इसकी उत्पत्ति भी शंकर के डमरू की ध्वनियों से निकली बताई जाती है।

एक तरफ से पाणिनि का संस्कृत व्याकरण और दूसरी तरफ से तमिल का व्याकरण।

 इस मिथक से एक बात का पता तो चलता ही है कि इन दोनों ही भाषाओं का परस्पर संबंध संगम के दौरान हो गया होगा।

 शिव पूजा का सारा रहस्य दक्षिण के ग्रन्थों में विशद‍् रूप से मिलता है।

 यह भी माना जाता है कि पाण्डय राजा इन तमिल संगम की अध्यक्षता करते थे।

 कहा जाता है कि प्रथम तमिल संगम मदुरै में हुआ था जो पाण्डय राजाओं की राजधानी थी और उस समय अगस्त्य, शिव, मुरुगवेल आदि विद्वानों ने इसमें हिस्सा लिया था।

 इसके बाद जो द्वितीय संगम हुआ उसका केंद्र कपातपुरम में था।

 माना जाता है कि वह अब समुद्र में समा चुका है।

काशी हिंदू विश्वविद्यालय में भारतीय प्राच्य इतिहास के प्रोफेसर रह चुके डॉक्टर विशुद्धानंद पाठक ने इन तमिल संगम पर विशद‍् अध्ययन किया है।

 उनके मुताबिक कपातपुरम का संगम ही इतिहास का सबसे बड़ा संगम था और उस समय का ग्रन्थ तोल्लकाप्पियम आज भी उपलब्ध है।

 इसके रचनाकार तोल्लिकाप्पियार थे और उन्होंने दूसरा व्याकरण ग्रन्थ लिखा था।

 वे ब्राह्मण जाति से थे।

इन संगम साहित्य के जरिये ही दक्षिण की समृद्ध साहित्यिक परंपरा का पता चलता है।

 अधिकतर साहित्यिक रचनाएं इसी काल में हुईं।

 तमिल क्षेत्र के पाण्डय राजाओं का इस संगम साहित्य में बहुत योगदान है।

 दरअसल पल्लव राजा संस्कृत को बढ़ावा देते थे तथा वैदिक धर्म के संरक्षक थे जबकि पाण्डय राजाओं के काल में शैव और वैष्णव परंपरा पनपी व तमिल भाषा पर जोर दिया गया।

 जैसे-जैसे दोनों राजाओं के बीच प्रतिद्वंद्विता बढ़ी, उनके अनुयायियों में संकीर्णता पैठने लगी और धीरे-धीरे तमिल भाषा संस्कृत से दूर होती गई।

 पर बाद के भक्ति काल में नायनार अथवा आल(ड़)वार संतों ने भक्ति परंपरा शुरू की और वे मंदिरों में घूम-घूमकर भक्ति गीत गाने लगे।

 नीलकांत शास्त्री ने इन नायनार और आलवार संतों का जिक्र अपने शोध में किया है।

 ये संत अधिकतर कृष्ण भक्त थे।

 इनमें से किसी ने कृष्ण को अपना पिता माना तो किसी ने अपना प्रियतम।

 सुंदरमूर्ति कए ऐसे संत थे, जिन्होंने शिव को अपना सखा और मित्र माना।

इनके बाद ये परंपरा उत्तर में आई जहां पर निर्गुण धारा और सगुण धारा पनपी।

 इसमें निर्गुनिये संत तो दक्षिण की अवैदिक श्रावक (जैन) परंपरा के चलते बने और सगुण परंपरा के संत इन्हीं दक्षिणात्य संतों की आधुनिक पीढ़ी कही जा सकती है।

 तिरुत्तक्कदेव नाम के एक जैन संत ने तमिल भाषा में बहुत ही उन्नत ग्रन्थों की रचना की थी।

 इसी काल में कम्बन ने रामायण लिखी।

हम बहुत सारी बातों पर उत्तर-दक्षिण करते रहते हैं पर हमारा पुराणेतिहास बताता है कि दक्षिण में उत्तर के देवी-देवता कहीं ज्यादा प्रतिष्ठित हैं।

 इसलिए इन दोनों धाराओं को अलग-अलग कर देखना एक तरह का मतिभ्रम है।

 आज जरूरत है इन दोनों ही परंपराओं को एक करने की और परस्पर तालमेल के जरिये उसी तरह के संगम साहित्य व संस्कृति को पनपाने की।

, – शंभूनाथ शुक्ल।

सौजन्य- दैनिक ट्रिब्यून।

