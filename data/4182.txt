सेबी पर नजर  ( बिजनेस स्टेंडर्ड  )।

भारतीय करदाताओं द्वारा विदेशों में जमा करके रखी गई अघोषित संपत्ति के खुलासे के लिए दी गई तीन महीने की अवधि 1 अक्टूबर को समाप्त हो गई।

 राजस्व सचिव हसमुख अधिया के मुताबिक कुल 4,147 करोड़ रुपये की संपत्ति घोषित की गई।

 सरकार की कर प्राप्तियां (ताजा घोषित परिसंपत्ति का 60 फीसदी) 2,488 करोड़ रुपये रहीं।

 जितनी संपत्ति सामने आई है उसे बहुत अधिक नहीं माना जा सकता है।

 वास्तव में सत्ताधारी दल के नेताओं ने तथा अन्य लोगों ने अतीत में विदेशों में जमा धन को लेकर जो दावे किए थे उनकी तुलना में यह बहुत कम है।

 यह राशि तो प्रधानमंत्री नरेंद्र मोदी द्वारा 15 अगस्त को लाल किले के प्राचीर से घोषित 6,500 करोड़ रुपये से भी कम है।

प्रतिक्रिया में वित्त मंत्री अरुण जेटली ने उचित ही कहा कि काले धन का अधिकांश हिस्सा देश में ही है।

 देर से ही सही लेकिन सरकार ने सही पहचाना है।

 सच तो यह है कि अनेक ऐसी व्यवस्थाएं हैं जो न केवल काले धन का निर्माण और उसे बनाए रखने में भी मदद करती हैं बल्कि उन्हें देश में भी लाती हैं।

 लेकिन यह दुर्भाग्यपूर्ण है कि एक ओर जहां सरकार काले धन पर कड़ा रुख अपनाने पर जोर देती रही है वहीं उसने इससे निपटने के क्रम में हमेशा गलत तरीके अपनाए।

 सरकार ने ऐसे कानून बनाए जो पहले से ही आक्रामक कर अधिकारियों को और अधिक ताकतवर बनाते हैं।

 इसके बजाय ढांचागत कानूनी और नीतिगत बदलावों की जरूरत है जो काले धन के निर्माण और उसके हस्तांतरण को रोक सकें।

 इस मोर्चे पर कार्यपालिका और नियामक दोनों नाकाम रहे हैं।

, काले धन के मसले से निपटने पर एक बड़ा गतिरोध है बाजार नियामक भारतीय प्रतिभूति एवं विनिमय बोर्ड (सेबी) का इस क्षेत्र में बहुत धीमी गति से प्रयास करना।

 उदाहरण के लिए भारत पार्टिसिपेटरी नोटों (पी-नोट्स)को अनुमति देना जारी रखे हुए है।

 ये नोट विदेशी पोर्टफोलियो निवेशकों द्वारा घरेलू बाजार में चिह्निïत प्रतिभूतियों के बरअक्स जारी किए जाते हैं।

 ये विदेशी निवेशकों को भारत में सट्टïा लगाने की इजाजत देते हैं, वह भी बिना भारतीय बाजार में वास्तविक निवेश की लागत या नियामकीय बाधा के।

 दुर्भाग्यवश यह विदेशों में जमा अघोषित संपत्ति को भारत आने देने की इजाजत देता है।

 बीते सालों के दौरान सेबी ने पी-नोटों के नियमों को सख्त बनाया है और इन उपायों के चलते देश में आने वाले विदेशी फंड की मात्रा में कमी आई है।

 यह बात समझ से परे है कि इस तरीके पर अब तक प्रतिबंध क्यों नहीं लगाया गया है।

, एक और क्षेत्र जहां सेबी कार्रवाई करने में धीमा पड़ गया वह है लंबी अवधि के पूंजीगत लाभ (एलटीसीजी) के काल्पनिक दावे जिनकी मदद से कर वंचना की जा सकती है।

 यह चिंतित करने वाली बात है कि सेबी ने इस मसले पर तब भी कदम नहीं उठाया जबकि हालिया खबरों के मुताबिक तत्कालीन राजस्व सचिव ने सेबी के चेयरमैन को खत लिखकर यह संकेत किया था कि आयकर विभाग ने पाया है कि एलटीसीजी का व्यापक पैमाने पर कर वंचना के लिए दुरुपयोग किया जा रहा है।

 उन्होंने यह तक कह डाला कि सेबी ने संदिग्ध लेनदेन को लेकर कोई नकारात्मक नतीजा नहीं पेश किया है और इस बात ने आयकर विभाग के हाथ बांध रखे हैं।

 ऐसा तब है जबकि नियामक को बीते कुछ वर्षों में काफी अधिकार सौंपे गए हैं।

 इसमें कोई शक नहीं कि देश में काले धन की समस्या को बहुत जल्दी हल किए जाने की आवश्यकता है।

 बहरहाल इस लड़ाई में ध्यान नियामकीय और नीतिगत कमियां दूर करने पर दिया जाना चाहिए।

 ऊपर के दो उदाहरणों में हमने देखा कि ऐसे उपाय एकदम जाहिर हैं ऐसे में उनका समुचित क्रियान्वयन न होना रहस्यमय है।

,  , सौजन्य :- बिजनेस स्टेंडर्ड  ,5.10.2015।

