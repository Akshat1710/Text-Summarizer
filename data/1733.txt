मालवाहकों में सफर (दैनिक जागरण)।

गलती किसी से भी हो सकती है मगर समझदारी इसी में है कि उससे सबक सीखा जाए।

 गलती करने के बाद उसे नजरअंदाज कर देना लापरवाही है।

 यही लापरवाही किसी बड़े हादसे का कारण बनती है।

 पहाड़ी प्रदेश हिमाचल में सड़क हादसों का ग्राफ बढ़ता जा रहा है।

 आए दिन प्रदेश में कहीं न कहीं सड़क हादसों के कारण कुछ घरों के चिराग बुझते हैं जबकि कई लोगों को उम्रभर के लिए जख्म मिलते हैं।

 सड़क हादसों के अधिकतर मामलों में तकनीकी समस्या के अलावा मानवीय चूक भी सामने आई है।

 यह जानते हुए भी कि यातायात नियम तोड़ना जीवन के लिए खतरा बन सकता है, कई लोग नियमों को नजरअंदाज करते हैं।

 प्रदेश में ऐसे कई हादसे हुए हैं जब मालवाहकों में सफर करने वाले श्रद्धालुओं को जान गंवानी पड़ी है।

 हैरत यह है कि ऐसे हादसे होने और कई बार चेताने के बावजूद लोग जागरूक नहीं हो रहे हैं।

 महज पुलिसकर्मी को सामने देखकर ही सीट बेल्ट लगाना या हेलमेट पहनना सही नहीं है।

 बिलासपुर व ऊना जिलों में तीन मालवाहकों के पलटने से एक श्रद्धालु की मौत और कई श्रद्धालुओं के घायल होने से साफ जाहिर है कि अब तक कोई सबक नहीं सीखा गया है।

 प्रदेश में नवरात्र मेले हों या कोई अन्य खास त्योहार, अन्य राज्यों से मालवाहकों में ओवरलोडिंग कर आने वाले श्रद्धालुओं पर रोक नहीं लग पाई है।

 मालवालकों में श्रद्धालुओं को लाने वाले प्रदेश की सीमा पर एक बार चालान कटवा लेने के बाद नियमों को धत्ता बताते हैं।

 मालवाहकों में बजने वाले लाउडस्पीकर ध्वनि प्रदूषण के अलावा दूसरे वाहन चालकों का ध्यान भंग कर हादसों का कारण बनते हैं।

 कोई हादसा होने पर ही यातायात नियमों के प्रति सख्ती बरतना सांप निकल जाने के बाद लकीर पीटने जैसा है।

 सड़क हादसे न हों, इसके लिए जरूरी है कि यातायात नियमों के प्रति सख्ती लगातार बरती जाए और दोषियों पर कार्रवाई हो।

 अन्य राज्यों से आने वाले ऐसे मालवाहकों जिनमें श्रद्धालु हों, यदि उन्हें प्रदेश की सीमा में ही प्रवेश न करने दिया जाए तो हालात काफी हद तक सुधर सकते हैं।

 हादसे रोकना केवल पुलिस प्रशासन की ही जिम्मेदारी नहीं है।

 लोगों को भी यह बात समझनी चाहिए कि वे मालवाहक में सफर न करें।

 जब हर पक्ष जागरूक होगा, तभी हादसों पर पूरी तरह से लगाम लग सकती है।

 स्थानीय संपादकीय : हिमाचल प्रदेश ।

सौजन्य- दैनिक जागरण।

