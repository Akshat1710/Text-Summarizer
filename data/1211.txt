हर मोड़ पर संकट  (दैनिक जागरण )।

, देश के किसान आज तमाम तरह की समस्याओं का सामना कर रहे हैं।

 इसकी सबसे बड़ी वजह भारतीय अर्थव्यवस्था की रीढ़ कृषि के लिए समुचित नीति का अभाव है।

 पूरी अर्थव्यवस्था में कृषि का योगदान भले ही लगभग 14 फीसद ही हो, लेकिन यह लगभग 60 फीसद लोगों की जीविका का आधार है।

 इसके अलावा कमजोर कृषि का असर सेवा और मैन्युफैक्चरिंग सेक्टर पर भी गंभीरता से महसूस किया जाता है, जिस पर सरकार सबसे अधिक ध्यान देती रही है।

 इसके बावजूद किसानों और कृषि के लिए ठोस नीति का लगातार अभाव रहा है।

 इसके परिणाम देशभर में महसूस किए जाते हैं।

 अधिकांश कृषि प्रधान राज्यों से किसानों की आत्महत्या के मामलों में लगातार इजाफा हो रहा है।

 किसानों के समक्ष कई तरह की समस्याएं मुंह बाए खड़ी हैं।

 सिंचाई के अभाव से लेकर समय पर क्वालिटी इनपुट, प्रोडक्शन टेक्नोलॉजी, समय पर लोन की व्यवस्था, गांवों से श्रमिकों का पलायन रोककर किसानों को सस्ता श्रम उपलब्ध कराने, उपयुक्त फसल बीमा, फसल कटने के बाद उसके प्रबंधन-रखरखाव और फिर कृषि उत्पादों की उचित कीमतों से जुड़ी समस्याओं ने किसानों की कमर तोड़कर रख दी है।

 अक्सर देखा जाता है कि सरकार इनमें से कई मसलों पर नीतिगत फैसले तो लेती है, लेकिन या तो उन फैसलों को सही तरीके से व्यावहारिक रूप नहीं दिया जाता है या फिर वे फैसले ही व्यावहारिक नहीं होते हैं।

 इसलिए किसानों की समस्याएं जस की तस बनी रह जाती हैं।

, किसानों की समस्याएं यहीं तक सीमित नहीं हैं।

 देश में कृषि से जुड़े लगभग 14 करोड़ परिवारों में से लगभग 80 फीसद परिवारों के पास दो एकड़ से कम जमीन है।

 साफ है कि छोटी लैंड होल्डिंग के कारण वे न तो आधुनिक कृषि तकनीकों व तौर-तरीकों का उपयोग कर पाते हैं और न ही सरकारी नीतियों व कार्यक्रमों का फायदा ले पाते हैं।

 खेती के पारंपरिक तरीकों तक सीमित रहने से उनकी उत्पादकता भी जस की तस रह जाती है।

 बदले में महंगाई और जरूरतें बढ़ने के कारण वे कर्ज के बोझ से भी लदते चले जाते हैं।

 ऐसे में फसल बीमा पॉलिसी, लोन नीति और तकनीकी उपलब्धता आदि के साथ ही सरकार के लिए यह भी जरूरी है कि वह किसानों को समूह में खेती करने के लिए प्रेरित करे और इसके लिए उचित दिशा-निर्देश तथा नीति बनाए।

 इससे वे छोटे किसान जिनकी संख्या सबसे अधिक है, संकट के समय असहाय महसूस नहीं करेंगे और समस्याओं का मिलकर सामना कर पाएंगे।

 समूह में खेती करने से वे मजबूती से अपनी समस्याओं को सरकारी एजेंसियों के समक्ष रखकर सरकारी नीतियों व कार्यक्रमों का पूरा फायदा भी ले पाएंगे।

 इससे बैंकों, बीमा कंपनियों के साथ सरकारी एजेंसियों के साथ भी मोलभाव की उनकी क्षमता बढ़ेगी।

, सिंचाई की समस्या अभी भी विकराल बनी हुई है।

 देश के अधिकांश हिस्सों में अभी भी उचित सिंचाई सुविधाओं का अभाव है।

 मानसून की कमी अक्सर अभिशाप साबित होती है।

 देश में नदियों और पानी के अन्य स्नोतों की कमी नहीं है, लेकिन देश के अधिकांश हिस्सों में पानी के उचित प्रबंधन का अभाव है।

 कम जोत वाले 80 फीसद से अधिक किसान बाजार में उपलब्ध परंपरागत बीज पर निर्भर रहते हैं।

 जो किसान अधिक उपज वाले हाइब्रिड और जीएम बीज बाजार से खरीदते हैं उन्हें भी ठगी का शिकार होना पड़ता है।

 ऐसे में सरकारी एजेंसियों को बड़े स्तर पर बीज उपलब्ध कराने के लिए सामने आना चाहिए।

 इन्हीं सब कारणों से भारतीय किसानों की कृषि उत्पादकता अन्य देशों की तुलना में काफी कम है।

 इसके अलावा अधिकांश किसान अभी भी चावल और गेहूं जैसी परंपरागत फसलों पर ही निर्भर रहते हैं।

 इससे उनके पास नकदी की हमेशा कमी बनी रहती है।

 कम पढ़े-लिखे होने के कारण बेशक अधिकांश किसान इस चीज को नहीं समझ पाते हैं, लेकिन सरकारी एजेंसियों को तो इस मामले में किसानों को उचित सलाह-मशविरा देना चाहिए, ताकि उनकी आर्थिक स्थिति बेहतर हो सके।

 वर्तमान राजग सरकार द्वारा शुरू किए गए स्किल इंडिया, डिजिटल इंडिया और मेक इन इंडिया जैसे कार्यक्रम स्वागत योग्य हैं, क्योंकि इनका बड़ा मकसद छोटे और कमजोर किसान परिवारों से आने वाले लोगों को कुशल बनाकर उनकी जीवनशैली बेहतर करना है।

 हालांकि अभी यह कहना कठिन है कि कमजोर किसान इन योजनाओं का कितना फायदा उठा पाते हैं।

 ऐसे में सरकार को इनके लिए ग्रामीण स्तर पर जागरूकता कार्यक्रम भी चलाना होगा, क्योंकि अगर देश की 60 फीसद आबादी की जीवनशैली बेहतर नहीं होगी तो आर्थिक विकास के अपेक्षित नतीजे नहीं आ पाएंगे।

, किसानों को कई अन्य मोर्चो पर भी समस्याओं का सामना करना पड़ रहा है।

 फसल कम हो तो समस्या और फसल अधिक हो तब समस्या।

 फसल अधिक होने पर अक्सर उचित कीमत नहीं मिलने के अलावा भंडारण की समस्या का भी उन्हें सामना करना पड़ता है।

 यह देश का दुर्भाग्य है।

 कई दफा तो कोर्ट को कहना पड़ता है कि अगर भंडारण की व्यवस्था नहीं है तो सरकार को गरीबों में ये फसलें बांट देनी चाहिए।

 यह समस्या ऐसे देश में है जहां अभी भी कम से कम 25 फीसद लोग भुखमरी के शिकार हैं।

 इससे किसानों में काफी खराब संदेश जाता है और सरकार भी अनमने ढंग से उनकी उपज खरीदती है।

, किसानों को भंडारण के अलावा सप्लाई चैनल और मार्केटिंग की भी बड़ी समस्या का सामना करना पड़ता है।

 जो किसान पहले से कर्ज समेत कई तरह की समस्याओं से लदे हों, अगर उनके उत्पादों को सही बाजार नहीं मिले तो उनके लिए जीवन का मकसद खत्म हो जाता है।

 इन समस्याओं के लिए राष्ट्रीय ही नहीं, राज्य और उससे भी आगे बढ़कर क्षेत्रीय स्तर पर उचित व्यवस्था करने की जरूरत है।

 चावल, गेहूं जैसी फसलों से अधिक यह समस्या सब्जियों और फलों के मामले में है।

 लगभग 40 फीसद फसलें और सब्जियां रखरखाव व कोल्ड स्टोरेज के अभाव में बर्बाद हो जाती हैं।

 यह बड़ी क्षति है।

 भारत में लगभग 27 करोड़ टन से अधिक अनाज की उपज होती है जो यहां के लोगों का पेट भरने के लिए जरूरत से अधिक है।

 इसके बावजूद अगर करोड़ों लोगों को भूखे सोना पड़ता है तो इस समस्या की गंभीरता और कारण को समझने में अब और वक्त जाया नहीं करना चाहिए।

, सौजन्य :- दैनिक जागरण  ,3.02.2016,विजयपाल सिंह तोमर,  ।

