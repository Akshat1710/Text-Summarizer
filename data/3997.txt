पुख्ता हुई आसमानी सरहद की सुरक्षा (दैनिक ट्रिब्यून)।

इंटरसेप्टर मिसाइल।

एल. एस. यादव।

स्वदेश निर्मित इंटरसेप्टर मिसाइल का गत दिनों ओडिशा के अब्दुल कलाम द्वीप में सफल परीक्षण किया गया।

 द्विस्तरीय बैलिस्टिक मिसाइल रक्षा तंत्र को तैयार करने की दिशा में यह एक विशेष सफलता है।

 इस सफलता के बाद भारत इस तरह की क्षमता हासिल करने वाला संसार का चौथा देश बन गया है।

 अभी तक यह क्षमता अमेरिका, रूस और इस्राइल के पास थी।

 यह एंटी बैलिस्टिक मिसाइल पाकिस्तान की बैलिस्टिक मिसाइल गौरी को हवा में ही मार गिराने की ताकत रखती है।

यह मिसाइल सात मीटर लम्बी है।

 रक्षा अनुसंधान एवं विकास संगठन के एक अधिकारी के अनुसार पीडीवी नामक यह अभियान पृथ्वी के वायुमंडल से 50 किलोमीटर ऊपर बाहरी वायुमंडल में स्थित लक्ष्यों के लिए है।

 पीडीवी इंटरसेप्टर और दो चरणों वाली लक्ष्य मिसाइल का सफलतापूर्वक परीक्षण हुआ।

 लक्ष्य को 2000 किलोमीटर से अधिक दूर से आती हुई शत्रु की बैलिस्टिक मिसाइल को मार गिराने के तौर पर विकसित किया गया है।

 इस सुरक्षा प्रणाली सिस्टम में शत्रु की तरफ से आ रही हमलावर मिसाइल को पहले रेडार या अन्य उपकरण पकड़ते हैं।

 रेडार पर आधारित इस प्रणाली में लक्ष्य को खोजने का कार्य उससे मिलने वाले डाटा से किया जाता है।

 पृथ्वी के वातावरण से बाहर जाते ही हीट शील्ड निकलती है और इन्फ्रारेड सीकर खुल जाता है।

 तब लक्ष्य को निशाने पर लिया जाता है।

 इसके बाद इसके संकेत सिस्टम इंटरसेप्टर को जानकारी देते हैं।

 फिर इंटरसेप्टर तेज गति से आगे बढ़कर शत्रु की मिसाइल को ध्वस्त करती है।

7.5 मीटर लम्बी इंटरसेप्टर एक चरणीय ठोस रॉकेट प्रोपेल्ड निर्देशित मिसाइल है।

 इसमें उन्नत किस्म की इंटीरियल नैवीगेशन प्रणाली लगी है जो इसे सही दिशा देने और उसमें जरूरत के हिसाब से बदलाव करने में सक्षम है।

 यही प्रणाली इसकी मारक क्षमता को अचूक बनाती है।

 यह मिसाइल आधुनिक दिशा सूचक प्रणाली से भी सुसज्जित है।

 इस मिसाइल में लगे उच्च प्रौद्योगिकी से युक्त कम्प्यूटर और विद्युत यांत्रिक एक्टिवेटर पूरी तरह जमीन पर स्थित रेडार से मिलने वाले निर्देशों के अनुसार कार्य करते हैं।

 यह मिसाइल नौवहन प्रणाली, एक अत्याधुनिक कम्प्यूटर और एक इलेक्टो-मैकेनिकल एक्टिवेटर से लैस है।

इस मिसाइल का अपना रेडार व हमलावर मिसाइल का पता लगाने के लिए डाटा लिंक, आन्तरिक संचालन प्रणाली तथा सिक्योर डाटा लिंक हैं।

 यह सटीक निशाना लगाने की क्षमताओं व अत्याधुनिक रेडारों जैसी विशेषताओं से लैस है।

 इंटरसेप्टर मिसाइल शत्रु द्वारा दागी गई किसी भी विध्वंसक मिसाइल की गति, दिशा व समय आदि की गणना करके उसे अति शीघ्र हवा में नष्ट करने की क्षमता रखती है।

 इसके इंफ्रारेड सेंसर व संवेदनशील कैमरे आसमान की गतिविधियों की सूचना शीघ्र देते हैं।

 इससे उसे निशाने में लेना आसान हो जाता है।

 चंूकि इसे मोबाइल लांचर से भी छोड़ा जा सकता है, इसलिए युद्धकाल में इस मिसाइल की क्षमता और भी बढ़ जाती है।

इस मिसाइल को द्विस्तरीय बैलिस्टिक मिसाइल रक्षा प्रणाली (बीएमडी) की योजना के तहत विकसित किया गया है।

 तकरीबन 50 किलोमीटर की ऊंचाई तक शत्रु की मिसाइल को मार गिराने की क्षमता वाली इंटरसेप्टर मिसाइल को एंडो एटमोस्फेयर कहा जाता है।

 यह मिसाइल एडवांस्ड एयर डिफेन्स होती है।

 इसी तरह 50 किलोमीटर से ज्यादा की ऊंचाई पर दुश्मन की मिसाइल को ध्वस्त करने वाली इंटरसेप्टर मिसाइल को एक्सो एटमोस्फेयर (बाह्य वायुमंडलीय) कहा जाता है।

 इसकी श्रेणी पीएडी होती है।

दुश्मन की हमलावर मिसाइल से अधिक तेज रफ्तार से चलने वाली एंटी बैलिस्टिक मिसाइल पीएडी हाई सुपरसोनिक है।

 इस इंटरसेप्टर मिसाइल का भी अपना मोबाइल लांचर तथा रेडार है।

 यह भी तेज गति के साथ दुश्मन की मिसाइल अपने अचूक निशाने में ले लेती है।

 पीएडी को दुश्मन की मिसाइल चकमा नहीं दे पाती क्योंकि यह मिसाइल शत्रु की मिसाइल का पीछा करने में अत्यन्त माहिर है।

 अभी तक मिसाइल रोधी तकनीक अमेरिका, रूस, चीन, फ्रांस, ब्रिटेन, इटली व इस्राइल के पास है।

 भारत का स्वदेशी इंटरसेप्टर मिसाइल कार्यक्रम अन्य देशों की तुलना में काफी आधुनिक है।

 बैलिस्टिक मिसाइल सुरक्षा व्यवस्था (बीएमडी) कुछ वर्षों में तैयार हो जाएगी।

 बीएमडी सिस्टम अत्याधुनिक होने के कारण अमेरिका की पैट्रियाट पैक-3 मिसाइल सिस्टम से काफी बेहतर है।

 इसलिए ये बैलिस्टिक मिसाइलें पाकिस्तान की हत्फ श्रेणी की मिसाइलों तथा चीन की डोंगफोंग व जुलेंग मिसाइलों को नष्ट करने की क्षमता रखती हैं।

यदि इसे चीन व पाकिस्तान से लगने वाली सीमा पर तैनात किया गया तो इन देशों की तरफ से आने वाली हमलावर मिसाइलों को ध्वस्त करना आसान हो जाएगा।

 इससे भारत की आसमानी सरहद की सुरक्षा अत्यन्त मजबूत होगी।

, सौजन्य- दैनिक ट्रिब्यून।

