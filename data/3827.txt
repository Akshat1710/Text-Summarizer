फारूक की वोट बैंक राजनीति (दैनिक जागरण)।

नेशनल कांफ्रेंस के अध्यक्ष व राज्य के पूर्व मुख्यमंत्री डॉ. फारूक अब्दुल्ला का बयान कि अगर हुर्रियत आजादी चाहती है तो वह उनके साथ चल सकते हैं, ने एक बार फिर विवादास्पद बयान देकर राजनीति गर्मा दी है।

 हालांकि, इस बयान के बाद खुद को फंसा देख फारूक ने यू टर्न ले लिया और कहा कि वह कश्मीरियों के अधिकारों की बात कर रहे हैं।

 उनके इस बयान से लगता है कि अलगाववादियों की भाषा बोल रहे हैं।

 फारूक को अब समझ आ गया है कि उनकी पार्टी का अस्तित्व अब घाटी के लोगों पर निर्भर है।

 सत्ताधारी पीपुल्स डेमोक्रेटिक पार्टी पीडीपी का भाजपा के साथ गठबंधन के बाद से ही घाटी के लोगों में विमुखता बड़ी है।

 फारूक की कोशिश है कि अलगाववादियों की कश्मीर की आजादी की नीतियों का समर्थन कर वोट बैंक को बढ़ाया जा सके।

 इसका कारण यह भी है कि वर्ष 2014 में विधानसभा चुनावों में नेशनल कांफेंस को जम्मू से केवल दो सीटें ही मिली थीं, जबकि कश्मीर से सर्वाधिक तेरह सीटें मिली।

 घाटी में पांच माह से जारी ङ्क्षहसाचक्र में 85 के करीब लोगों के मारे जाने के बाद मुख्यमंत्री महबूबा मुफ्ती के प्रति भी कश्मीर घाटी के लोगों के दिलों में कड़वाहट है।

 ऐसे में नेशनल कांफ्रेंस के अध्यक्ष राष्ट्रविरोधी बयान देकर पार्टी में नई जान फूंकनें की कोशिश में लगे हुए हैं।

 इससे कुछ दिन पहले भी फारूक ने विवादास्पद बयान दिया था कि गुलाम कश्मीर किसी के बाप का नहीं है, ङ्क्षहदुस्तान की हिम्मत नहीं इसे वापस ले।

 ऐसे बयानों से पाकिस्तान और उनके यहां बैठे आकाओं को ही उल्टी शह मिलेगी।

 कभी देश के हित में बोलने वाले फारूक आखिर चाहते क्या है यह सभी को समझ आ रहा है।

 महबूबा ने तो यहां तक कह दिया कि नेशनल कांफ्रेंस राज्य के हालात बिगाडऩे की कोशिश कर रहे हैं और सत्ता पाने के लिए वह किसी भी हद तक जा सकते है।

 फारूक का पार्टी कार्यकर्ताओं से यह कहना कि आजादी के लिए हुर्रियत का साथ दें, शायद उनकी राजनीतिक मजबूरी हो लेकिन देशद्रोह जैसे बयान उन जैसी शख्सियत को शोभा नहीं देते।

 इससे उनकी पार्टी को ही नुकसान पहुंचेगा।

 वे भूल गए है कि राज्य में पूर्ण बहुमत पाने वाले दिन लद चुके है।

 अगर उनकी पार्टी हुर्रियत का समर्थन करेगी तो राष्ट्रवादी दल भी उनसे दूरी बना सकते हैं।

 हुर्रियत कांफेंस कभी नहीं चाहेगी कि घाटी में आजादी की तहरीक में नेकां उनके साथ हो क्योंकि आजादी के पीछे पाकिस्तान का एजेंडा छिपा हुआ है।

 स्थानीय संपादकीय : जम्मू-कश्मीर , सौजन्य- दैनिक जागरण, 08-12-2016।

