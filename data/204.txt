अवसर में बदलें ट्रंप की नीतियों को (दैनिक ट्रिब्यून)।

भरत झुनझुनवाला।

अमेरिकी राष्ट्रपति ट्रंप की नीतियों को लेकर देश में आशंकाएं जताई जा रही हैं।

 लेकिन असल समस्या ट्रंप की नहीं बल्कि हमारी अपनी नीतियों की है।

 ट्रंप की संरक्षणवादी नीतियों का सामना हम स्वयं संरक्षणवादी नीतियों को अपनाकर कर सकते हैं।

 ट्रंप की पहली नीति आयात कर बढ़ाने की है।

 वे चाहते हैं कि अमेरिका में बिकने वाले माल का अधिकाधिक उत्पादन अमेरिका में ही हो, जिससे अमेरिकी श्रमिकों को रोजगार मिले।

अमेरिकी कंपनियों द्वारा मेक्सिको, चीन एवं भारत में माल का भारी मात्रा में उत्पादन किया जाता है चूंकि यहां श्रमिक की दिहाड़ी कम है।

 इस प्रथा पर रोक लगाने के लिए ट्रंप ने अमेरिका में प्रवेश करने वाले माल पर आयात कर बढ़ाने के संकेत दिए हैं।

 ऐसा होने पर भारतीय माल जैसे दवाओं और गलीचों का निर्यात प्रभावित होगा।

 लेकिन हम इस संकट को सुअवसर में बदल सकते हैं।

 हमारे देश में अमेरिका, चीन तथा अन्य देशों में बने सस्ते माल का भारी मात्रा में आयात हो रहा है।

 चीन के सस्ते माल के सामने हमारे तमाम कारखानों ने घुटने टेक दिए हैं।

 ऐसे में यदि हम भी आयात करों को बढ़ा देते हैं तो चीन का सस्ता माल भारत में प्रवेश नहीं कर सकेगा।

 तब खिलौने एवं बल्ब बनाने के हमारे कारखाने चल निकलेंगे।

 दवा और गलीचे के क्षेत्र में हुए नुकसान की भरपाई खिलौनों एवं बल्ब के क्षेत्र से हो जाएगी।

लेकिन आयात कर बढ़ाने में एक और संकट है।

 सस्ते आयातों से संरक्षित हमारे उद्योग अकुशल हो जाते हैं।

 जैसे सत्तर के दशक में अपने देश में घटिया फीयट तथा एम्बेसेडर कारों का ही निर्माण होता था चूंकि विदेश में बनी उन्नत कारों का आयात प्रतिबंधित था।

 यदि हम चीन के सस्ते माल का प्रवेश बंद करेंगे तो हमारे उद्यमी घटिया माल बनाना चालू कर देंगे क्योंकि उन्हें चीन से प्रतिस्पर्धा नहीं करनी होगी।

 इस समस्या का निदान है कि हम घरेलू प्रतिस्पर्धा नीति को गम्भीरता से लागू करें।

 जैसे सत्तर के दशक में टाटा ने कार का उत्पादन करने की अनुमति मांगी थी।

 सरकार ने वह अनुमति नहीं दी।

 इस कारण वालचन्द तथा बिड़ला पर प्रतिस्पर्धा का दबाव नहीं बना।

ट्रंप की नीति का अनुपालन करना हमारे लिए एक और कारण से लाभदायक रहेगा।

 वर्तमान में हमारा विदेशी व्यापार घाटे में चल रहा है।

 हम 100 रुपए का निर्यात करते हैं तो 125 रुपए का आयात करते हैं।

 ऐसे में आयात कर बढ़ाने से खिलौनों एवं बल्ब के क्षेत्र में घरेलू उत्पादन में 125 रुपए की वृद्धि होगी जबकि गलीचे एवं दवा के उत्पादन में 100 रुपए की गिरावट आएगी।

 इसलिए ट्रंप के विषय को छोड़ दें तो भी हमें आयात कर बढ़ाने चाहिए और मुक्त विदेशी व्यापार से पीछे हटना चाहिए।

ट्रंप की दूसरी नीति अमेरिकी पूंजी का अधिकाधिक निवेश अमेरिका में कराने का है।

 उन्होंने अमेरिकी कंपनियों को धमकी दी है कि यदि वे विदेशों में निवेश करेंगे तो उन पर लागू टैक्स की दर में वृद्धि की जाएगी।

 उनके इस कदम से अमेरिकी कंपनियों द्वारा भारत में निवेश कम किया जाएगा।

 साथ ही ट्रंप द्वारा ऊपर बताई गई संरक्षणवादी नीतियां अपनाने से अमेरिकी अर्थव्यवस्था में तेजी आ रही है।

 अमेरिकी डाओ जोन्स सूचकांक 21,000 के ऐतिहासिक स्तर से आगे निकल गया है।

 अमेरिकी केन्द्रीय बैंक ‘‘फेड’’ ने बीते समय ब्याज दरों में वृद्धि की है और चालू वर्ष में दो या तीन बार और वृद्धि करने के संकेत दिए हैं।

 इस वृद्धि से सम्पूर्ण विश्व की पूंजी का बहाव अमेरिका की ओर होगा।

 इससे भारत में आने वाला विदेशी निवेश पुनः प्रभावित होगा।

 ट्रंप की इस नीति का सामना हम अपनी पूंजी के पलायन को रोककर कर सकते हैं।

 पनामा पेपर्स से संकेत मिलता है कि भारत से भारी मात्रा में पूंजी गैर कानूनी ढंग से विदेश जा रही है।

 ट्रंप चिन्तित हैं कि अमेरिकी पूंजी का पलायन हो रहा है।

 हमें भी चिन्तित होना चाहिए।

 यदि हम अपनी पूंजी के पलायन को रोक लें तो ट्रंप के कारण भारत में अमेरिकी पूंजी का न आना निष्प्रभावी हो जाएगा।

सारांश है कि ट्रंप की नीतियां ग्लोबलाइजेशन से पीछे हटने की है।

 अतः हमें भी ग्लोबलाइजेशन से पीछे हटना चाहिए।

 आयात कर बढ़ाने चाहिए और अपनी पूंजी के पलायन को रोकना चाहिए।

 इस दिशा परिवर्तन में रोड़ा अपने देश के नौकरशाहों का है।

 केन्द्र के एक सेवानिवृत्त सचिव ने एक बार बताया कि विश्व बैंक उन्हें 4,000 रुपए प्रति घंटा की दर से सलाहकारी का पेमेंट करता है।

 इसलिए वे विश्व बैंक द्वारा बताई गई ग्लोबलाइजेशन की नीति पर भारत ढकेलते जाते हैं।

 इसी प्रकार नौकरशाहों के लिए लाभप्रद है कि देश के उद्यमी को चोर के रूप में पेश करें।

 इसलिए नोटबंदी और बेनामी प्रापर्टी के मुद्दे उठाकर उद्यमियों को प्रताड़ित किया जा रहा है।

मोदी के सामने असल चुनौती अपने नौकरशाहों से लोहा लेने की है जो अपने छुद्र स्वार्थ के लिए देश को ग्लोबलाइजेशन के उस गड्ढे में ढकेलने जा रहे हैं, जिससे ट्रंप अमेरिका को निकाल रहे हैं।

 ट्रंप के संरक्षणवादी फैसलों का लाभ हम देश में आयात कर बढ़ाकर और स्वदेशी पूंजी को प्रोत्साहित कर उठाएं।

 कर बढ़ाने से स्वदेशी उद्योग पनपेंगे।

 देशी पूंजी से विदेशी पूंजी पर निर्भरता घटेगी।

, सौजन्य- दैनिक ट्रिब्यून।

