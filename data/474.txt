शाबाश प्रफुल्ल (दैनिक जागरण)।

देवभूमि के साथ हिमाचल प्रदेश को वीरभूमि के नाम से जाना जाता है।

 प्रदेश के युवा भारी संख्या में सेना के विभिन्न अंगों में सेवा देते हुए देश की सीमाओं की रक्षा कर रहे हैं।

 प्रदेश के सैनिक मातृभूमि की रक्षा के लिए हमेशा बलिदान देने के लिए तत्पर रहते हैं।

 एक छोटा सा पहाड़ी प्रदेश होने के बावजूद प्रदेश के चार बहादुर सैनिकों को सेना का सर्वोच्च सम्मान परमवीर चक्र से नवाजा जा चुका है।

 हिमाचल प्रदेश के 11 साल के बच्चे का राष्ट्रीय वीरता पुरस्कार के लिए चयनित होना प्रदेश के लिए गौरव की बात है।

सरकाघाट उपमंडल के बरछवाड़ के प्रफुल्ल शर्मा को गणतंत्र दिवस पर राष्ट्रपति राष्ट्रीय वीरता पुरस्कार से सम्मानित करेंगे।

 इससे पहले 2014 में भी बिलासपुर की शिल्पा शर्मा को भाई की जान बचाने के लिए तेंदुए से भिडऩे पर राष्ट्रीय वीरता पुरस्कार मिला था।

13 दिसंबर 2016 को निजी स्कूल के बच्चे शैक्षणिक भ्रमण के लिए धर्मशाला गए थे।

 दल में प्रफुल्ल भी शामिल था।

 लौटते वक्त धर्मपुर के शिवद्वाला के पास चालक बस रोककर किसी वजह से नीचे उतर गया था।

 इसी बीच, अचानक बस पीछे की ओर चल पड़ी।

 बस लुढ़कते देख उसमें बैठे बच्चों में अफरातफरी मच गई और वे चिल्लाने लगे।

 तभी बस में बैठे 11 साल के प्रफुल्ल ने हिम्मत जुटाई और चालक की सीट पर जाकर एकदम ब्रेक लगा दी।

 बस 20 मीटर लुढ़क कर गहरी खाई के पास पहुंच गई थी।

 यदि बस थोड़ा और नीचे पहुंच जाती तो उसमें सवार कई बच्चों की जान जा सकती थी।

 लेकिन प्रफुल्ल की समझदारी व हौसले से बड़ा हादसा टल गया था।

 इस साहसिक कार्य के लिए प्रफुल्ल को राष्ट्रीय वीरता पुरस्कार से सम्मानित किया जाएगा।

 स्थानीय संपादकीय : हिमाचल प्रदेश , सौजन्य- दैनिक जागरण।

