प्रचार में प्रियंका और लाभ-हानि (राष्ट्रीय सहारा)।

प्रियंका वाड्रा के प्रत्यक्ष राजनीति में स्थायी रूप से उतर जाना माना जाए या नहीं इस पर बहस तभी खत्म होगी, जब उनकी भूमिका का विस्तार होगा।

 उत्तर प्रदेश कांग्रेस चुनाव प्रचार समिति के प्रमुख संजय सिंह और प्रदेश पार्टी अध्यक्ष राज बब्बर का कहना है कि प्रियंका उत्तर प्रदेश प्रचार में पूरा समय देंगी।

 राज बब्बर ने तो उत्साह में यहां तक कह दिया है कि समय मिल जाए तो हम उनका उपयोग 400 विधानसभा क्षेत्रों तक करेंगे।

 वास्तव में प्रियंका उत्तर प्रदेश में पूरा समय लगाकर चुनाव प्रचार करेंगी यह धीरे-धीरे साफ हो रहा था।

 इसी साल जुलाई में जब गुलाम नबी आजाद ने इस संबंध में बयान दिया तो उसका कुछ अर्थ था।

 आजाद 10 जनपथ परिवार के करीबी माने जाते हैं।

 वे परिवार के रणनीतिकारों में शामिल हैं।

 इसलिए उनका बयान अंदर की सहमति के बाद ही आया था।

 पहले जब भी प्रियंका के राजनीति में आने या इस तरह का कोई बयान किसी नेता का आता तो तुरंत उनकी ओर से खंडन आ जाता था।

 इस बार खंडन नहीं आया था।

 इससे यह साफ हो गया कि प्रियंका उत्तर प्रदेश में पूरा समय लगाकर चुनाव अभियान में भाग लेंगी।

 वे चुनाव के लिए होने वाली बैठकों में शामिल हो रही हैं।

 तो इसका अर्थ क्या है।

 वास्तव में प्रियंका की राजनीतिक भूमिका अभी तक सोनिया गांधी एवं राहुल गांधी के क्षेत्र रायबरेली एवं अमेठी तक सीमित रही है।

 ऐसा माना जाता है कि वे राजनीति में आने को तैयार तो पहले से हो गई थीं।

 लेकिन 10 जनपथ के रणनीतिकारों की समस्या यह थी कि अगर राहुल के हाथों कांग्रेस का शीर्ष नेतृत्व सौंपना है तो फिर प्रियंका की भूमिका कैसे निर्धारित की जाए।

 हो सकता है कि प्रियंका के प्रति आकर्षण ज्यादा हो, लोग उनकी तरफ खीचंने लगे और उसमें राहुल की आभा फीकी पड़ जाए।

 यह भय आज तक प्रियंका को राजनीति में आने के मार्ग की बाधा रही है।

 प्रियंका के सामने दूसरी बाधा रॉबर्ट वाड्रा पर रियल इस्टेट व्यवसाय में भ्रष्टाचार के लगे आरोप हो गए।

 पिछले लोक सभा चुनाव में भाजपा ने इसे बड़ा मुद्दा बनाया।

 उनके खिलाफ हरियाणा एवं राजस्थान दोनों जगह जांच चल रही है।

 कांग्रेस के रणनीतिकार पहले इस कारण हिचकते थे कि उनको उतारा तो फिर भाजपा एवं अन्य विरोधी रॉबर्ट वाड्रा का मामला उछाल सकते हैं।

 वाड्रा के मामले में ज्यादा विलंब होने और उनके खिलाफ अभी तक कोई कार्रवाई नहीं किए जाने से कांग्रेस का आत्मविास बढ़ा है।

 वह वाड्रा को लेकर अब ज्यादा आक्रामक है।

 प्रियंका के लाने का मतलब है; कांग्रेस को यह तय करना कि जो होगा देखा जाएगा।

 वस्तुत: प्रियंका को लाना कांग्रेस की विवशता भी है।

 उनको ऐसे समय चुनाव अभियान में उतारा जा रहा है, जब राहुल गांधी को अध्यक्ष बनाने का प्रस्ताव कांग्रेस कार्यसमिति पारित कर चुकी है।

 यानी पहले से यह तय हो गया है कि नेता राहुल होंगे और प्रियंका की भूमिका सहयोगी की होगी।

 यह कांग्रेस की अपनी सोच है और वह किसे अपना नेता चुने इसका अधिकार सिर्फ उसे ही है।

 कांग्रेस की समस्या है कि शीर्ष पर दिखने वाले ज्यादातर नेताओं की सोच एक परिवार से बाहर नहीं जाती।

 वे अपने हर संकट के समाधान के लिए उस परिवार की ओर ही देखते हैं।

 तो नेतृत्व या चेहरा उन्हें उस परिवार से ही चाहिए।

 इसमें राहुल के बाद इस समय प्रियंका ही है।

 उत्तर प्रदेश चुनाव में बेहतर प्रदर्शन की आकांक्षा कांग्रेस में स्वाभाविक रूप से होनी चाहिए।

 इसके लिए उसने प्रशांत किशोर की कंपनी को भाड़े पर लिया।

 सच यह है कि 2004 में लोक सभा सांसद बनने के बाद के इन करीब साढ़े बारह वर्षो में राहुल की पार्टी को देन न के बराबर रही है।

 उनके खाते में 2009 के लोक सभा चुनाव में उत्तर प्रदेश की 21 सीटें जातीं हैं।

 हालांकि उसके कारण अलग भी थे।

 इसलिए अंदर से कई नेता प्रियंका को आजमाने के मूड में लंबे समय से हैं।

 पिछले लोक सभा चुनाव में भी इसकी कोशिश की गई थी।

 लेकिन राहुल के स्थान की समस्या सामने थी।

 राहुल के अध्यक्ष बनाने के प्रस्ताव के साथ यह समस्या एक हद तक दूर हो गई है।

 हालांकि प्रियंका और राहुल के आकर्षण में जमीन आसमान का अंतर है।

 इसलिए आगे क्या होगा कुछ कहा हीं जा सकता।

 अभी तक कांग्रेस के इतिहास में उस परिवार से ऐसे दो सदस्यों की सक्रियता नहीं रही, जिनकी उम्र में थोड़े का अंतर हो और उनके बीच समानता हो।

 जवाहर लाल नेहरू के साथ इंदिरा गांधी सक्रिय रहीं, जो उनकी पुत्री थीं।

 इंदिरा के साथ पहले संजय गांधी और बाद में राजीव गांधी सक्रिय रहे जो उनके पुत्र थे।

 सोनिया गांधी के साथ 2004 से राहुल गांधी सक्रिय हैं, जो उनके पुत्र हैं।

 इसलिए इस जोड़ी के बीच संतुलन कैसे बैठता है देखना होगा।

 अगर उत्तर प्रदेश के चुनाव अभियान में उतरना प्रियंका गांधी की राजनीति में सक्रियता की शुरु आत है तो फिर यह भी देखना होगा कि वे एक ही राज्य में सीमित रहती हैं या पांचों राज्यों में प्रचार करतीं हैं।

 किंतु मूल बात चुनाव में प्रियंका के प्रभाव का है।

 क्या उनकी आभा में इतना आकर्षण है कि वो उत्तर प्रदेश में पार्टी को चैम्पियन बना दें।

 इसमें दो राय नहीं कि उनके प्रचार में उतरने से पार्टी के अंदर थोड़ा उत्साह बढ़ेगा और उम्मीद कायम होगी।

 किंतु अभी तक उनकी संगठन कुशलता, राजनीति की समझ, लोगों की मानसिकता के आकलन और प्रभाविता का मूल्यांकन हुआ नहीं है।

 1999 में उन्होंने अरु ण नेहरू के खिलाफ एक भाषण दिया था और उसमें वो चुनाव हार गए थे।

 किंतु उसमें उन्होंने इतना ही कहा था कि जिस व्यक्ति ने उनके पिता को धोखा दिया उसे आपने कैसे चुन लिया।

 तो प्रियंका के लिए उत्तर प्रदेश की राजनीतिक क्षमता के परीक्षण का केंद्र भी होगा।

 हालांकि उस परिवार में कोई सीटें दिलाने मे असफल हो या सफल उससे कोई अंतर नहीं पड़ता।

 नेतृत्व अभी वहीं सीमित रहना है।

 पर चिंता यह है कि उत्तर प्रदेश जैसे बियावान में यदि प्रियंका का करिश्मा प्रभाव नहीं डाल पाया तो उनको लेकर जो आभामंडल बना हुआ है, वह ध्वस्त हो सकता है।

 इसलिए कांग्रेस के सामने जोखिम भी है।

 आखिर उसके बाद कौन।

 वैसे भी प्रियंका वहां न उम्मीदवार होने जा रहीं हैं न मुख्यमंत्री पद उम्मीदवार।

 अगर प्रियंका स्वयं मुख्यमंत्री पद की उम्मीदवार होतीं तो शायद कुछ ज्यादा असर होता।

, – अवधेश कुमार।

सौजन्य – राष्ट्रीय सहारा, 21-11-2016।

