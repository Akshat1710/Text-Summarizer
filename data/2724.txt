तीज-त्योहारों में भी साफ हवा-पानी नहीं (हिन्दुस्तान)।

उत्तराखंड में विवाह के बाद जब नई बहू आती है, तो उससे घर का कोई कामकाज कराने से पहले नौला यानी पहाड़ में जगह-जगह मिलने वाले पानी के स्रोत पर ले जाकर उसके पूजन की परंपरा रही है।

 पूजा के बाद बहू इसी नौले का पानी भरकर लाती है।

 इन जल-स्रोतों को पहाड़ में जल मंदिर की तरह देखा जाता है।

 मगर नैनीताल-भवाली से मुक्तेश्वर तक करीब चालीस किलोमीटर की यात्रा में आपको इस तरह के दो-तिहाई नौले अब नहीं दिखेंगे।

 वे सब खत्म हो चुके हैं, और यह बीते दो दशकों में हुआ है।

 नतीजतन, पहाड़ की लोक-संस्कृति की यह अद्भुत परंपरा भी खत्म होती जा रही है।

 इसी तरह, इस बार दिल्ली में छठ के मौके पर यमुना में पूजा करती कुछ महिलाओं की जो तस्वीरें आईं, तो लगा कि वे किसी बर्फीली नदी में पूजा कर रही हैं, जबकि हकीकत में वह रासायनिक प्रदूषण से पैदा हुआ झाग था।

, नदियों की बदहाली के ये दृश्य सिर्फ दिल्ली में नहीं, बल्कि देश के विभिन्न हिस्सों में भी अब आम हो चुके हैं।

 गंगा, गोमती, रामगंगा, यमुना से लेकर घाघरा तक बहुत सी नदियों का हाल बुरा है।

 सिर्फ छठ ही नहीं, गणेश चतुर्थी या दुर्गा पूजा जैसे मौकों पर देव-मूर्तियों को डुबोने लायक पानी मिल भी जाए, तो वह साफ नहीं होता।

 आलम यह है कि न तो हमें साफ पानी मिल रहा है और न साफ हवा।

 उदाहरण दिवाली के बाद की तस्वीरें हैं।

 दीपावली के बाद दिल्ली और उत्तर प्रदेश के कई जिलों की हवा इतनी जहरीली हो गई कि लोगों को घरों से बाहर न निकलने तक की सलाह दी गई।

 बच्चों के स्कूल भी बंद कर दिए गए।

 पहले लोग पर्यावरण से जुड़े मसले को गंभीरता से नहीं लेते थे।

यह मुद्दा सिर्फ किताबों और विचार गोष्ठियों में बंद था।

 मगर केदारनाथ हादसे और श्रीनगर व चेन्नई में अचानक आई बाढ़ के बाद आम लोगों में पर्यावरण को लेकर बहस शुरू हुई।

 उन्होंने इस पर ध्यान देना शुरू किया।

 मगर तब भी स्थिति यह है कि राजधानी दिल्ली में न तो सांस लेने लायक साफ हवा है, और न नहाने लायक यमुना का पानी।

 तीज-त्योहारों पर भी यदि साफ हवा-पानी न मिले, तो हमें सचेत हो जाना चाहिए।

 पर दुखद है कि त्योहारों के दौरान ही हम इन्हें ज्यादा जहरीला बनाते हैं।

 इसलिए अब वक्त आ गया है कि हम अपने तीज-त्योहारों के मनाने के तरीकों पर गौर करें।

, प्रदूषण कम करने के लिए जिन उपायों पर बढ़ा जा सकता है, उन पर आगे बढ़ें।

 शहर की हवा भारी संख्या में चलने वाले बड़े वाहनों से भी दूषित होती है, इसलिए इस पर तत्काल रोक लगाई जानी चाहिए।

 जरूरत साइकिल के उपयोग को भी बढ़ावा दिए जाने की है।

 पुडुचेरी एक अपवाद जरूर है, जहां बड़ी संख्या में लोग आज भी साइकिल चलाते हैं।

 मगर यह भी किसी विडंबना से कम नहीं है कि लखनऊ में साइकिल ट्रैक बने होने के बावजूद उन पर चलने वाला कोई नजर नहीं आता।

 आवश्यकता इस ओर भी लोगों को उन्मुख करने की है।

, -अंबरीश कुमार, वरिष्ठ पत्रकार, (ये लेखक के अपने विचार हैं)।

