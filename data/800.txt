चिंतित करते बैंक (बिजनेस स्टैंडर्ड)।

भारतीय बैंकर शाश्वत आशावादी प्रतीत होते हैं।

 हालांकि जुलाई से सितंबर में कमाई के आंकड़े उनकी उम्मीदों पर बड़ी तेजी से तुषारापात करते हैं।

 अगर गैर निष्पादित आस्तियों (एनपीए) के अनुपात को देखें तो भारत का एनपीए स्तर उसे दुनिया की बड़ी अर्थव्यवस्थाओं के बीच सबसे बदतर स्थिति में ला खड़ा करता है।

 सभी 38 बैंक (23 सरकारी और 15 निजी) अपने परिणाम घोषित कर चुके हैं और सभी का प्रदर्शन निराशाजनक है।

 उनके शुद्घ लाभ में सालाना आधार पर 26 फीसदी की गिरावट आई, वहीं ब्याज से होने वाली आमदनी में मामूली इजाफा हुआ, जबकि गैर-ब्याज आय 58 फीसदी बढ़ी।

 सकल एनपीए 98 फीसदी बढ़कर 6.5 लाख करोड़ रुपये हो गया, जो पिछले साल इसी अवधि में 3.3 लाख करोड़ रुपये था।

 मगर पिछली तिमाही के आधार पर एनपीए में 6.7 फीसदी की वृद्घि दर्ज हुई।

 प्रावधानों के दायरे में न आने वाला फंसा हुआ कर्ज यानी शुद्घ एनपीए सालाना आधार पर 106 फीसदी की तेजी के साथ 3.76 लाख करोड़ रुपये हो गया।

 पिछली तिमाही से शुद्घ एनपीए में भी 5 फीसदी की बढ़ोतरी के साथ ही प्रावधानों में जबरदस्त तेजी का रुख रहा।

 अब सकल एनपीए 8.9 फीसदी और शुद्घ एनपीए 5 फीसदी हैं, जो केंद्रीय बैंक के शुरुआती आकलनों से अधिक हैं।

 पुनगर्ठित कर्जों जैसी दबाव वाली अन्य परिसंपत्तियां 3.5 फीसदी हो गई हैं।

 इसमें भी और बदतर बात क्रेडिट सुइस का यह आकलन है कि अभी भी कम से कम 3.3 लाख करोड़ रुपये के फंसे हुए कर्जों को चिह्नित किया जाना बाकी है।

 समग्र तस्वीर देखें तो दबाव वाली परिसंपत्तियों का कुल आंकड़ा 15 फीसदी से अधिक हो जाता है, जो किसी बड़े उभरते बाजार में संभवत: सबसे खराब अनुपात होगा।

इनमें भी सरकारी बैंकों (पीएसबी) के हाल सबसे बेहाल हैं, जो कुल अग्रिमों के 73 फीसदी और एनपीए के लगभग 90 फीसदी बोझ तले दबे हैं।

 उनके कुल अग्रिम में तकरीबन 11 फीसदी सकल एनपीए और 6.4 फीसदी शुद्घ एनपीए है।

 तमाम पीएसबी दिवालिया होने के कगार पर हैं।

 निजी क्षेत्र में भी कुल एनपीए 3.3 फीसदी और शुद्घ एनपीए 1.7 फीसदी के स्तर पर है।

 हालांकि ऐक्सिस बैंक और आईसीआईसीआई बैंक जैसे निजी क्षेत्र के बैंक भी फंसे कर्ज को बड़े पैमाने पर बट्टïे खाते में डाल रहे हैं।

 आईसीआईसीआई बैंक ने जहां अपना प्रावधान 650 फीसदी तक बढ़ा दिया, वहीं ऐक्सिस बैंक के मुनाफे ने 84 फीसदी का गोता लगाया।

 परिसंपत्ति गुणवत्ता में अंतर मूल्यांकन में झलक रहा है।

 तमाम पीएसबी अपनी बुक वैल्यू से नीचे कारोबार कर रहे हैं और उनका कीमत-आमदनी (पीई) अनुपात भी एक अंक में है।

 निजी क्षेत्र के बैंकों का पीई अनुपात 30 से ऊपर है।

 पीएसबी बहीखातों के पुनर्पूंजीकरण और बेसल 3 के पूंजी पर्याप्तता अनुपात को पूरा करने के लिए कम से कम 2 लाख करोड़ रुपये पूंजी की दरकार होगी।

 सरकार के लिए इतनी भारी पूंजी जुटाना मुश्किल होगा और यह सभी बड़े अंशभागियों के बीच राजनीतिक रूप से स्वीकार्य भी नहीं होगा।

, इस परिप्रेक्ष्य में हालिया विमुद्रीकरण चीजों को और जटिल बनाएगा।

 इससे जमाओं में भारी वृद्घि होगी, जिससे ब्याज दरें घटेंगी और साथ ही क्रेडिट वॉल्यूम में भी इजाफा होगा।

 वाणिज्यक गतिविधियों में भी कमी आएगी, जिसका अर्थ होगा कि कर्ज के लिए मांग घटेगी।

 इससे एनपीए में तेजी आएगी।

 हालांकि जनता के पास नकदी घटने से भारतीय रिजर्व बैंक की देनदारी में कमी आएगी।

 समझा जा रहा है कि केंद्रीय बैंक अपने रिजर्व से सरकार को अधिक लाभांश दे सकता है, जिसका उपयोग सरकार बैंकों को टीयर-1 पूंजी उपलब्ध कराने में कर सकती है।

 लेखा के लिहाज से यह बहुत चतुराई भरी चाल है लेकिन असल में यह राजकोषीय घाटे का बैंकिंग क्षेत्र में उपयोग करने जैसा होगा।

 इस बाजीगरी से इतर समूचा बैंकिंग तंत्र आने वाले कुछ समय में भारी दबाव का सामना कर सकता है।

सौजन्य – बिजनेस स्टैंडर्ड।

