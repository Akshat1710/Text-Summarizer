आलेख : बजट से बंधी है बेहतरी की आस – सीता (नईदुनिया)।

मोदी सरकार वर्ष 2014 में देशवासियों के मन में ऊंची उम्मीदें जगाते हुए सत्ता में आई थी।

 लिहाजा इसके द्वारा पेश किए जाने वाले हर बजट से यही उम्मीद की जाती है कि ये ‘लैंडमार्क बजट हो।

 इस बजट को लेकर भी उम्मीदें की जा रही थीं कि यह व्यापक बदलाव लाने में सक्षम एक ऐतिहासिक बजट होगा।

 आखिर यह नोटबंदी के बाद उपजे माहौल में पेश हो रहा था।

 सरकार के इस नोटबंदी अभियान ने कई चीजों को बदल दिया और सबसे अहम बात तो यह कि अर्थव्यवस्था की रफ्तार इसकी वजह से थोड़ी सुस्त हो गई।

 अर्थव्यवस्था को इस स्थिति से उबारना वित्त मंत्री अरुण जेटली के लिए सबसे बड़ी चुनौती थी।

 इसके साथ-साथ काले धन से निपटने, कर अनुपालन में सुधार लाने और करदाताओं के लिए ज्यादा अनुकूल कर-प्रशासन सुनिश्चित करने जैसी चुनौतियां भी उनके समक्ष थीं।

 जेटली अपने बजट भाषण में इन चीजों को कितना साध पाए।

, जेटली द्वारा पेश इस बजट में ज्यादा तड़क-भड़क तो नहीं थी, लेकिन यह जरूर है कि उन्होंने ज्यादातर सही मुद्दों को छुआ।

 सबसे अहम बात तो यह है कि उनका यह बजट वित्तीय सुदृढ़ता की राह से भटका नहीं।

 जेटली ने बजट में ऐसे कई कदमों का उल्लेख किया, जिनसे भारतीय अर्थव्यवस्था के भीतर मांग में उछाल आएगा, जिसकी इस वक्त काफी जरूरत है।

, हालांकि बजट में सरकार द्वारा उठाया सर्वाधिक साहसिक कदम आर्थिक नहीं, बल्कि राजनीतिक है।

 नोटबंदी के बाद से यह बहस लगातार की जाती रही है कि इस सरकार के काले धन से निपटने का कथित उद्देश्य तब तक बेमतलब लगता है, जब तक कि राजनीतिक फंडिंग में सुधार नहीं किया जाता और यह सरकार ऐसा कभी नहीं करेगी।

 लेकिन, इसने ऐसा किया।

 अब राजनीतिक दल 2000 रुपए से ज्यादा नकद में चंदा नहीं ले सकते।

 वे इसे चेक या डिजिटल तरीके से ही ले सकते हैं।

 इसके अलावा अधिकृत बैंकों से चुनावी बॉण्ड भी लिए जा सकते हैं, जिन्हें कि सिर्फ राजनीतिक दलों के खातों में ही भुनाया जा सकेगा।

 जो राजनीतिक दल इन नियमों का पालन करेंगे, वे ही आयकर में छूट पाने के हकदार होंगे।

, इसके अलावा दूसरा बड़ा कदम निश्चित तौर पर व्यक्तिगत आयकर में राहत देने की दिशा में उठाया गया है।

 देश के मध्यवर्गीय लोगों ने नोटबंदी से हुई दिक्कतों को जिस तरह चुपचाप झेला, उसे देखते हुए तकरीबन सभी आर्थिक विश्लेषकों की यही राय थी कि कर का बोझ हल्का करने के रूप में उन्हें इसका कुछ इनाम मिल सकता है।

 लोग तो आयकर छूट की सीमा दो गुना तक बढ़ाए जाने (2.5 लाख से बढ़ाकर 5 लाख) की उम्मीद कर रहे थे।

 जेटली ने ऐसा तो नहीं किया, लेकिन उन्होंने 2.5-5 लाख रुपए तक सालाना आय वालों के लिए कर का बोझ जरूर आधा कर दिया।

 अब उन्हें 10 के बजाय 5 फीसदी की दर से टैक्स देना होगा।

 वैसे समग्र तौर पर लगता यही है कि मौजूदा छूट संबंधी प्रावधानों के इस्तेमाल के साथ लोगों का कर दायित्व काफी हद तक घट जाएगा व कुछ मामलों में तो शून्य भी हो सकता है।

, लेकिन क्या सरकार का यह कदम भारत को ज्यादा कर-अनुपालनीय समाज बनाएगा।

 क्या अब तक जो लोग करों के दायरे से बाहर हैं, वे भी आयकर रिटर्न भरना शुरू करेंगे।

 लोग तो एक रुपए भी टैक्स चुकाने से बचना चाहते हैं, बशर्ते उन्हें लगे कि वे इससे बच सकते हैं।

 लिहाजा सरकार को इसके साथ-साथ कुछ और उपाय भी करने होंगे।

, जेटली ने सार्वजनिक व्यय के मद में इजाफा करते हुए अर्थव्यवस्था में मांग को संबल देने की भी कोशिश की।

 उन्होंने पिछले साल के मुकाबले पूंजीगत व्यय में 25 फीसदी इजाफे की घोषणा की।

 हालांकि यह किस-किस तरह से किया जाएगा, इसके बारे में यह लेख लिखने तक पूरी जानकारी सामने नहीं आई है।

 बुनियादी ढांचा संबंधी तमाम मंत्रालयों के बजट आवंटन में सिर्फ 10 फीसदी इजाफा नजर आया है।

 हम ना भूलें कि इंफ्रास्ट्रक्चर में खर्चों के ऊपर से निचले हिस्से तक व्यापक प्रभाव होते हैं।

 यदि इंफ्रास्ट्रक्चर को बल देने का यह काम ज्यादातर सार्वजनिक क्षेत्र से संचालित होगा, तो क्या इसमें सरकार की अपर्याप्त क्षमता बाधा बनेगी।

 क्या यह प्रोत्साहन निजी सेक्टर के निवेश को आकर्षित करेगा।

 ये ऐसे सवाल हैं, जो फिलहाल अनुत्तरित हैं।

, एक और अच्छी बात यह है कि सरकार वित्तीय सुदृढ़ता की राह पर डटी हुई है।

 ऐसी अटकलें थीं कि सरकार राजकोषीय उत्तरदायित्व एवं बजट प्रबंधन (एफआरबीएम) की समीक्षा के लिए बनी एनके सिंह कमेटी की रिपोर्ट का इस्तेमाल करते हुए वित्तीय घाटे के लक्ष्यों में ढील दे सकती है।

 लेकिन सरकार ने ऐसा नहीं किया और वित्तीय घाटे को 3.2 फीसदी के स्तर पर ही रखा गया।

 यह अच्छा संकेत है।

 प्रथमदृष्टया इससे भी अहम बात यह लगती है कि सरकारी खर्चों की गुणवत्ता सुधर रही है।

 बजट में वित्तीय घाटे के मुकाबले राजस्व घाटा 58 फीसदी दिखाया गया है, जो दशकों से 65 फीसदी से ऊपर बना हुआ था।

 एक और अच्छी बात यह है कि सरकार आर्थिक अपराधियों की संपत्ति जब्त करने के लिए कानून बनाने पर विचार करेगी।

 विदेशी निवेश प्रोत्साहन बोर्ड (एफआईपीबी) को खत्म करना व डिजिटल भुगतान को बढ़ावा देने संबंधी घोषणाएं भी अच्छी हैं।

, लेकिन बजट ने कुछ मोर्चों पर निराश भी किया है।

 आर्थिक सर्वेक्षण में कुछ बड़े कदम उठाने की सिफारिश की गई थी, जिनका कोई जिक्र नहीं है।

 हालांकि बजट में आर्थिक सर्वे के सुझावों को अमूमन लागू नहीं किया जाता, लेकिन जेटली इस मामले में नई शुरुआत तो कर ही सकते थे।

 इसके अलावा कॉर्पोरेट सेक्टर की स्थिति सुधारने और बैंकों के बढ़ते एनपीए की समस्या से निजात दिलाने की ओर भी खास ध्यान नहीं दिया गया है।

, कुल जमा निष्कर्ष यह कि ये एक अच्छा बजट जरूर है, लेकिन व्यापक बदलावकारी नहीं।

 हां, कुछ साहसिक निर्णय जरूर लिए गए हैं।

, (लेखिका वरिष्ठ पत्रकार हैं), सौजन्य- नईदुनिया।

