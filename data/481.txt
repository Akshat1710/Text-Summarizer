अनुपम खेर की व्यथा कथा (दैनिक जागरण)।

कश्मीर घाटी से पंडितों के जबरिया निष्कासन का इतिहास जिन लोगों ने एकदम करीब से देखा और भुगता है, उनमें से एक हिंदी के जाने-माने अभिनेता अनुपम खेर हैं।

 पत्नी किरण खेर के सांसद चुने जाने के बाद से वह लगातार केंद्र सरकार की आलोचना करने वालों पर जवाबी कार्रवाई की स्क्रिप्ट लिए भाजपा के ग्रीन रूम में मौजूद रहे हैं।

 जब उत्तर प्रदेश में गोकशी को लेकर एक व्यक्ति की हत्या पर असहिष्णुता का मुद्दा उठा और वरिष्ठ लेखकों, कलाकारों द्वारा सरकारी सम्मानों की वापसी का सिलसिला शुरू हुआ तो उन्होंने कई बार इस सिलसिले का विरोध ही नहीं किया, बल्कि खुद भी टीवी के पर्दे पर आकर सम्मान वापस करने वालों पर निजी आरोप जड़ते हुए धारदार शाब्दिक हथियार चलाए।

, शायद वह लेखक होते तो घाटी के पंडित पलायन का अच्छा खासा इतिहास भी लिख सकते थे।

 संभवत: बॉलीवुड के लाभकारी धंधे से इतनी लंबी छुट्टी लेना सेफ न होता हो।

 लिहाजा उन्होंने कश्मीरी पंडितों पर मुसलमानों, खासकर पाकिस्तान प्रेरित आतंकियों के ढाये जुल्मों और उनकी विवशता तथा शरणार्थी जीवन की जिल्लतों पर हाल में एक लंबा-सा आत्मकथ्य डॉक्युमेंटरी के रूप में जारी किया।

 इसे बार-बार कई टीवी चैनलों पर चलाया गया।

 पाकिस्तान और घाटी के अलगाववादी धड़ों के बीच उस पर नकारात्मक प्रतिक्रिया होनी ही थी, सो हुई।

 इसके बाद पांच फरवरी से कराची में होने जा रहे एक साहित्य उत्सव में भारत से न्योते गए 18 लोगों की फेहरिस्त में पाक विदेश विभाग ने महज उनका ही नाम वीजा योग्य लोगों की फेहरिस्त से हटवा दिया।

 इस पर शायद बहुत अचंभा किसी को न हुआ होगा।

, खुद अनुपम खेर ने कई दर्जन ट्वीट कर जाहिर किया कि उनको इससे बहुत ठेस पहुंची।

 आनन-फानन एक प्रेस कांफ्रेंस में उन्होंने यह भी बताया कि उनको वीजा महज इसलिए नहीं दिया गया, क्योंकि वह कश्मीरी पंडित हैं और घाटी से पाकिस्तान परस्त हुकूमत द्वारा जबरन दर-बदर किए गए हिंदुओं के हक में आवाज उठाते रहे हैं।

 वह कश्मीर के लोगों को बांट नहीं रहे और न ही कश्मीरी पंडित होने का कार्ड खेल रहे हैं, फिर भी पाकिस्तान यात्र के लिए तीसरी बार उनका वीजा ठुकराया गया।

 कराची के साहित्योत्सव आयोजकों ने भी साफ किया कि उन्होंने अनुपम खेर को बुलाया जरूर था, लेकिन उनको सरकार की तरफ से सलाह मिली कि वह उनके आने की उम्मीद न करें, क्योंकि उनको वीजा नहीं दिया जाएगा।

 जैसी जानकारों को उम्मीद थी, भारत में पाकिस्तान उच्चायोग ने बड़े ठंडेपन से उनका दावा खारिज कर दिया।

 हालांकि उनकी प्रेस कांफ्रेंस के बाद पाकिस्तानी उच्चायुक्त ने उन्हें वीजा आवेदन देने की बात कही, लेकिन उन्होंने धन्यवाद सहित मना कर दिया।

, पाकिस्तानी उच्चायोग के अनुसार अनुपम खेर की तरफ से सिर्फ उनके सेक्रेटरी का फोन आया था।

 खुद उनकी तरफ से पाकिस्तानी वीजा पाने के लिए कोई अपेक्षित औपचारिक आवेदन उच्चायोग को नहीं दिया गया था।

 ऐसे में उनको वीजा देने का सवाल ही कहां उठता है।

 लगता है, अपनी तमाम अभिनय क्षमता के बावजूद अनुपम खेर भारत पाक के जटिल राजनय की दुनिया में अभी नए और अनुभवहीन हैं।

 वह समझ नहीं रहे कि पाकिस्तान में बॉलीवुड के चर्चित कलाकार की ख्याति रखने और कराची के साहित्य उत्सव की ओर से न्योते जाने के बाद भी पाकिस्तानी जनता और हुक्मरानों पर उनकी छाप मोदी भक्त और भाजपा सांसद के पति होने की ही है।

 जो कसर थी वह भी उनकी पंडित वापसी की जिरह वाली ताजा डॉक्युमेंटरी ने पूरी कर दी।

 अगर उन्हें साहित्योत्सव में जाने का मौका मिलता तो अपने ही ट्वीटानुसार वह घाटी के अन्यायपरक नस्लीय भेदभाव और महती भारतीय सहिष्णुता की विरासत पर बोलते।

 यह जाहिर है कि इसे लेकर पाकिस्तानी सत्ता बहुत हर्षित या उत्सुक नहीं हो सकती थी।

, पाकिस्तान ही नहीं भारत में भी मीडिया और बुद्धिजीवियों के बीच अगर अनुपम खेर को कश्मीरी पंडितों की अविवादित बदहाली पर अपनी जायज पीड़ा सार्थक तरीके से पहुंचानी है तो जरूरी है कि वह समय रहते कुछ बुरी आदतें त्याग दें।

 पहली त्याज्य आदत है, टीवी पैनल चर्चाओं के दौरान उनका निरंतर सत्तापक्ष की छाया बनकर मौजूदा सरकार की हर करनी को सिर्फ ऊंची आवाज के बूते सही ठहराने और विरोधियों पर दांत पीस हमले बोलने की उतावली।

 पसंदीदा दल के लिए स्वामिभक्ति अपने आप में कोई ऐसी बुरी बात नहीं, लेकिन सच्चाई यह भी है किसी समय पर अपने सदस्यों की सारगर्भित और स्पष्ट आलोचना के बिना कोई राजनीतिक पार्टी या परिवार तरक्की नहीं करता।

 मोदी सरकार के सभी वे समर्थक जो पढ़े-लिखे, संवेदनशील मन-मस्तिष्क वाले अच्छे कलाकार हैं (अनुपम खेर की अभिनय कुशलता निर्विवाद है) अगर अपनी जायज आलोचना की बंदूक दूसरों केकंधों से चलाने या मीडिया कनफुसकियों की मार्फत लीक किए तथ्यों के बजाय उनको दल के भीतर-बाहर खुद अपने मुंह से कहने का जोखिम उठाएं तो पार्टी तथा उनके, दोनों केलिए अधिक अच्छा होगा।

 युद्ध और विपत्ति में दल केसमर्थकों की सहानुभूति हमेशा अपनी सरकार से होती है, होनी भी चाहिए, लेकिन युद्ध और विपत्ति में ही मित्रों द्वारा चतुर दुनियादारी या अंधभक्तिवश दिए जा रहे समर्थन से कई बार ताकतवर सरकारें भी उलट गई हैं।

, आपातकालीन इंदिरा सरकार के साथ और राम जन्मभूमि का ताला खोलने केबाद राजीव गांधी की सरकार का जो हश्र हुआ वह इसी कड़वी सच्चाई का गवाह है।

 दूसरी आदत जिससे अनुपम खेर को समय रहते छुटकारा पा लेना चाहिए, बड़बोली जिव्हा के असंयम की है।

 उम्र के जिस मोड़ पर वह आ चुके हैं, वहां पर उन जैसी चर्चित शख्सियत को जहां तक हो, शब्दों का वजन काफी तोल कर ही बोलना या ट्वीट करना चाहिए।

 तैश में आकर अपनी बेटी की उम्र की नंदिता दास को पाक प्रवक्ता कह देना तो कभी बेपनाह भोलेपन का नाट्य कर यह पूछना कि क्या मोदी की तारीफ करना राजनीतिक बात है उनको शोभा नहीं देता।

 वैसे भी ऐसा करना राजनीतिक बात ही है।

 वह एक बेहतरीन अभिनेता हैं और कई अविस्मरणीय किरदारों की रचना कर चुके हैं।

 1बेहतर हो अभिनेता अनुपम खेर कला पर अपना ध्यान और प्रतिभा केंद्रित करें, बंधु कलाकारों के विपरीतधर्मी विचारों को भी सहने का धीरज दिखाएं और अपने यश की कमाई ऐसी बचकानी तू-तू, मैं-मैं में न गवाएं।

 उनके ही ट्वीट किए शब्दों में एक शब्द जोड़ते हुए, ‘हर इंसान अपनी जिंदगी में हीरो है, बस कुछ लोगों की (राजनीतिक) फिल्म रिलीज नहीं होती।

सौजन्य :- अमर उजाला,6.02.2016,मृणाल पाण्डे (लेखिका प्रसार भारती की पूर्व अध्यक्ष एवं वरिष्ठ स्तंभकार हैं)।

