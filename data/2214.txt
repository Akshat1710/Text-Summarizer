आतंकवाद का धर्म (दैनिक ट्रिब्यून)।

अनुत्तरित हैं अजमेर के सवाल।

अजमेर दरगाह बम विस्फोट मामले में भले ही चर्चित असीमानंद संदेह के लाभ के आधार पर बरी हो गये हों, लेकिन दोषी करार दिये गये तीन अभियुक्तों में राष्ट्रीय स्वयंसेवक संघ के दो प्रचारक शामिल होने से देश में भगवा आतंकवाद की अवधारणा की पुष्टि ही होती है।

 11 अक्तूबर, 2007 को अजमेर की ख्वाजा मुईनुद्दीन चिश्ती दरगाह में हुए बम विस्फोट में तीन जायरीन मारे गये थे, जबकि 15 अन्य घायल हो गये थे।

 इस घटना की जांच पहले राजस्थान पुलिस की एटीएस ने की और फिर एनआईए ने।

 एनआईए की विशेष अदालत ने ही बुधवार को अपना लंबित फैसला सुनाते हुए संघ के करीबी संगठन अभिनव भारत के सदस्य असीमानंद समेत सात लोगों को संदेह का लाभ देते हुए बरी कर दिया, लेकिन जिन तीन लोगों को दोषी ठहराया, उनमें संघ के दो प्रचारक शामिल हैं।

 बेशक उनमें से एक सुनील जोशी की दिसंबर, 2007 में ही हत्या हो गयी थी, लेकिन संघ प्रचारकों की इस घटना में संलिप्तता देश में भगवा आतंकवाद की उपस्थिति की ओर इशारा तो निश्चय ही करती है।

 ध्यान रहे कि संघ के एक बड़े नेता इंद्रेश कुमार को भी एनआईए ने क्लीन चिट दे दी थी, लेकिन अदालत ने उसे अभी तक स्वीकार नहीं किया है।

आतंकवादी वारदात का कहीं भी होना निंदनीय है, लेकिन धर्मस्थलों को निशाना बनाने के पीछे निहित नापाक मंसूबे तो और भी खतरनाक हैं।

 अजमेर बम विस्फोट के दोनों जीवित दोषियों : देवेंद्र गुप्ता और भावेश पटेल को एनआईए अदालत क्या सजा सुनाती है, यह तो 16 मार्च को ही पता चल पायेगा, लेकिन मामले की संवेदनशीलता का तकाजा है कि इस फैसले के विरुद्ध राजस्थान सरकार उच्च न्यायालय में अपील करे।

 नहीं भूलना चाहिए कि जिन असीमानंद को संदेह का लाभ देकर बरी किया गया है, वह पहले अपने जुर्म का इकबाल कर चुके थे, लेकिन बाद में मुकर गये।

 ध्यान रहे कि असीमानंद पानीपत में हुए समझौता बम विस्फोट और हैदराबाद की मक्का मस्जिद विस्फोट मामले में भी आरोपी है।

 समझौता मामले में उन्हें पंजाब एवं हरियाणा उच्च न्यायालय से अगस्त, 2014 में जमानत मिल चुकी है, जबकि मक्का मस्जिद मामले में डेढ़ माह पूर्व ही सुनवाई शुरू हुई है।

 इन्हीं घटनाओं और इनमें हिंदुत्व के आक्रामक पैरोकारों की संलिप्तता से देश में पहली बार भगवा आतंकवाद का मुद्दा उठा था, जिस पर राजनीति भी कम नहीं हुई।

 आतंकवादियों के धर्म आदि पर ध्यान दिये बिना ही उन्हें कठोरतम दंड दिया जाना चाहिए, ताकि ऐसे अन्य तत्वों को सही सबक मिल सके।

 अजमेर मामला राजस्थान की भाजपा सरकार की भी अग्निपरीक्षा है कि वह दोषियों को दंड दिलवाने के लिए न्यायिक प्रक्रिया में कितनी दूर तक जाती है।

, सौजन्य- दैनिक ट्रिब्यून।

