बिन मांगी प्रतिक्रिया (हिन्दुस्तान)।

नीरज कुमार तिवारी।

टोका-टोकी करने वालों की कमी नहीं।

 वे अपनी राय रखने में भी उस्ताद होते हैं, भले ही वह आपके लिए अनचाहा हो।

 उन्हें लगता जरूर है कि वे एक सुधारक हैं, लेकिन वे चाहे-अनचाहे अपना और दूसरों का हमेशा बिगड़ाव ही किया करते हैं।

 टोका-टोकी और जगह-जगह अपनी प्रतिक्रिया देना, दरअसल अहंं का ही एक रूप है।

 इससे आपके उच्च होने के एहसास को खाद-पानी मिलता है।

 विचारक जे कृष्णमूर्ति कहते हैं कि कोई भी, जो अपने चिंतन को नियंत्रित नहीं कर पाता, दूसरों में बुराई खोज निकालता है।

 चिंतन को नियंत्रित करना सीख जाएं, तो हर आदमी में अच्छाई खोजी जा सकती है।

 मन खुद के सही होने और दूसरे के गलत होने को लेकर गोलबंदी करता रहता है।

 अहं को कोई इतनी मजबूती नहीं देता, जितना सही होने का एहसास।

, व्यवसायी और चिंतक एंड्र्यू कारनेगी कहते हैं कि सामने वाला क्या है, इससे अधिक जरूरी प्रश्न यह है कि आपकी तलाश क्या है।

 सोने की खुदाई में टनों मिट्टी हटानी पड़ती है।

 अब अगर आप मिट्टी को देखने लगे, तो सारा काम बेमोल लगेगा, लेकिन सोने को देखें, तो जान पाएंगे कि आपने मिट्टी के बीच क्या खूब चीज पाई है।

 आप वही पाते हैं, जो पाना चाहते हैं।

 आप बात-बात पर शिकायतें करते हैं, क्योंकि आपमें इतना नैतिक बल नहीं कि सुधार कर सकें।

 आप व्यक्ति को, स्थितियों को गलत ठहराते हैं, क्योंकि आपके चारों ओर काल्पनिक नैतिक ऊंचेपन का घेरा है।

 टोकाटोकी हरगिज न करें, इसकी जगह आप जो चाहते हैं, वह विनम्रतापूर्वक अपने व्यवहार के जरिये सामने रखें।

 इस अहं को त्याग दें कि आप बेहतर हैं।

 बस इतने भर से आप कहीं ज्यादा बेहतर हो सकते हैं।

, सौजन्य- हिन्दुस्तान।

