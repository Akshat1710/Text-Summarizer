सत्ता की पुलिस (दैनिक ट्रिब्यून)।

जिम्मेदारी-जवाबदेही की दरकार।

उत्तर प्रदेश में सत्ता बदलाव के साथ पुलिस ने भी चुस्ती दिखा दी।

 लंबे समय से फरार बलात्कार के आरोपी पूर्व मंत्री गायत्री प्रजापति को पूरी मुस्तैदी के बावजूद पुलिस पकड़ नहीं पा रही थी।

 कहा गया कि सपा सुप्रीमो मुलायम सिंह के चहेते होने के चलते मुख्यमंत्री अखिलेश आंखें मूंदे हुए थे।

 मंगलवार को प्रजापति के पुत्र व भतीजे को पुलिस ने पकड़ा और बुधवार को लखनऊ में उनकी गिरफ्तारी हो गई।

 यह घटना साबित करती है कि पुलिस कितने राजनीतिक प्रभाव में काम करती है।

 कमोबेश पुलिस के राजनीतिकरण का पूरे देश में यही हाल है।

 पुलिस के राजनीतिकरण की स्थिति इतनी विकट है कि पुलिस सुधारों से जुड़ी याचिका पर सुनवाई करते हुए सुप्रीम कोर्ट को लाचारगी जाहिर करनी पड़ी।

 उसे यहां तक कहना पड़ा कि कोई हमारी सुनता नहीं।

 कमोबेश यही स्थिति पूरे देश की है।

 लंबे अर्से से पुलिस सुधारों की मांग की जा रही है मगर राजनीतिक इच्छा शक्ति के अभाव में इस दिशा में कोई सार्थक पहल नहीं हुई।

पुलिस प्रणाली में आमूलचूल बदलाव के लिये पूर्व आईपीएस प्रकाश सिंह की अध्यक्षता में काफी अर्से पहले समिति गठित की गई थी।

 उन्होंने व्यापक सुधारों के लिये कई महत्वपूर्ण सिफारिशें की थीं।

 मगर केंद्र व राज्य सरकारों की ओर से इस दिशा में कोई पहल नहीं की गई।

 विडंबना है कि तीन दशक पहले राष्ट्रीय पुलिस आयोग द्वारा दी गई रिपोर्ट पर भी कोई कार्यवाही आज तक नहीं हुई, जिसकी वजह से पुलिस का गहरे तक राजनीतिकरण हो गया है।

 उ.प्र. के विधानसभा चुनाव में बड़ी संख्या में अपराधी तत्वों को टिकट मिले।

 ऐसे लोग विधायक व मंत्री बनने के बाद जांच को प्रभावित करते हैं और पुलिस का  इस्तेमाल राजनीतिक विरोधियों के खिलाफ करते हैं।

 इतना ही नहीं, पंजाब में पुलिस के कुछ लोग नशा माफिया और आतंकवादियों के साथ को लेकर सवालों से घिरे रहे हैं।

 ऐसा बिना राजनीतिक संरक्षण के संभव नहीं है।

 पठानकोट हमले में तत्कालीन एसपी सलविंदर की भूमिका तथा उनकी एसयूवी का चरमपंथियों द्वारा इस्तेमाल सुर्खियों में रहा था।

 हरियाणा में जाट आंदोलन के दौरान हुई हिंसा में रणछोड़ पुलिस वालों की जांच पूर्व आईपीएस प्रकाश सिंह ने की थी।

 पुलिस  अधिकारियों की भूमिका की जांच सरकार को सौंपी गई थी मगर राजनीतिक नफा-नुकसान के चलते अभी तक उस पर कोई कार्रवाई नहीं हुई है।

सौजन्य- दैनिक ट्रिब्यून।

