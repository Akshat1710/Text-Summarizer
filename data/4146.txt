भाजपा की कार्यकारिणी में असहमति की गुंजाइश नहीं (दैनिक भास्कर)।

दिल्ली में शुक्रवार को शुरू हुई भाजपा राष्ट्रीय कार्यकारिणी की बैठक में प्रधानमंत्री नरेंद्र मोदी और अमित शाह के हर फैसले पर मुहर लगाए जाने की ही उम्मीद है।

 भाजपा भले सर्वाधिक लोकतांत्रिक संगठन होने का दावा करे लेकिन, इस लोकतांत्रिक मोर्चे पर उसकी स्थिति कांग्रेस से भी कमजोर है।

 बल्कि कांग्रेस में लोग उपाध्यक्ष राहुल गांधी के विरुद्ध स्वर उठा भी देते हैं लेकिन, भाजपा में अब ऐसी स्थिति नहीं रही।

 शायद ही भाजपा का कोई पदाधिकारी खुलेआम यह कह सके कि नोटबंदी के फैसले से आम जनता को परेशानी हुई है, अर्थव्यवस्था की रफ्तार कम हुई है और इससे पार्टी की चुनावी संभावनाओं पर असर पड़ेगा।

 इसकी वजह मोदी की प्रभावशाली भाषण कला और काम करने की अथक ऊर्जा तो है ही, जनता पर चलने वाला उनका जादू भी है।

मोदी अब पार्टी, संघ और लोकतांत्रिक संस्थाओं से संवाद करने की बजाय जनता से सीधे संवाद करते हैं और चुपचाप लिए गए फैसले पर भी जनता की मुहर लगवा लेते हैं।

 इसी आत्मविश्वास के साथ उन्होंने पहले पाकिस्तान के विरुद्ध सर्जिकल स्ट्राइक की और बाद में देश में कालेधन के विरुद्ध।

 भाजपा के कई सांसद अहसमति रखते हुए भी इन फैसलों की तारीफ करने को मजबूर हैं।

 वजह साफ है कि उनकी बात सुनी नहीं जानी है और इससे पार्टी या कार्यकर्ताओं को विरोध का सामना करना पड़ा तो उसे मोदीजी संभाल लेंगे।

 यानी भाजपा आज ऐसी पार्टी हो गई है जहां न तो जनसंघ के दिनों की तरह बलराज मधोक, अटल बिहारी वाजपेयी और लालकृष्ण आडवाणी जैसी असहमति की स्थितियां हैं और न ही बाद में वाजपेयी और आडवाणी के बीच उदार और कट्‌टर चेहरे का द्वंद्व है।

 आज पार्टी के पास एक ही चेहरा है और वह चेहरा मोदी का है।

 पूरी पार्टी ने अपने ऊपर इसी चेहरे को लगा लिया है।

 यही कारण है कि उत्तर प्रदेश जैसे सर्वाधिक आबादी वाले राज्य केे चुनाव में पार्टी ने मुख्यमंत्री पद के लिए कोई उम्मीदवार नहीं घोषित किया है।

संभव है अखिलेश यादव और मायावती की स्थानीय लोकप्रियता को देखकर भाजपा पर भी यह दबाव पड़े कि वह स्थानीय स्तर पर मुख्यमंत्री के उम्मीदवार की घोषणा करे।

 एक ही व्यक्ति के इर्द-गिर्द घूमने वाली भाजपा की मौजूदा स्थितियां उसे तात्कालिक सफलता जरूर दिलवा सकती हैं लेकिन, दीर्घकालिक तौर पर उसके लिए नुकसानदेह भी हो सकती हैं।

, सौजन्य – दैनिक भास्कर।

