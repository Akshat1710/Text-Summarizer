संपादकीय : एनजीओ की जवाबदेही का सवाल (नई दुनिया)।

प्रधान न्यायाधीश जस्टिस जेएस खेहर ने कहा कि ‘ये आपका (सरकार) का पैसा है, लेकिन वे (गैरसरकारी संगठन) इसे कैसे खर्च करते हैं, इसका हिसाब-किताब आप ही रखना नहीं चाहते।

 ये टिप्पणी गैरसरकारी संगठनों (एनजीओ) की जवाबदेही और उनके कामकाज में पारदर्शिता सुनिश्चित करने को लेकर अब तक जारी लापरवाही को रेखांकित करती है।

 इसके पूर्व सीबीआई सुप्रीम कोर्ट को बता चुकी थी कि देश में लगभग 32,97,000 एनजीओ हैं, जिनमें से 3,07,000 ने ही अपने खर्च का लेखा-जोखा सरकार को दिया है।

 ये मामला उन एनजीओज का है, जिन्हें सरकारी धन मिलता है।

 सरकार के सामाजिक लक्ष्यों की प्राप्ति में सहभागी बनने के लिए ये संगठन अपने प्रोजेक्ट विभिन्न् सरकारी विभागों से पास कराते हैं।

 तब उन्हें सरकारी अनुदान मिलता है।

 यह मुद्दा एक जनहित याचिका से कोर्ट के सामने आया कि इन एनजीओज को विनियमित करने व उनके खर्च का विश्वसनीय ऑडिट करने का कोई प्रभावी तंत्र मौजूद नहीं है।

 2005 के एक नियम के तहत इसका प्रयास जरूर किया गया, लेकिन कोर्ट में सामने आई जानकारियों से साफ है कि उस पर भी अमल नहीं हुआ।

, सत्ता में आने के बाद एनडीए सरकार ने कई एनजीओ पर कार्रवाई की।

 लेकिन उनमें ज्यादातर वैसे संगठन हैं, जो विदेशी अनुदान से चलते थे।

 विदेशी अनुदान विनियमन अधिनियम के तहत उनकी जवाबदेही तय करने की कोशिश हुई।

 परंतु देशी स्रोतों खासकर सरकारी विभागों से पैसा पाने वाले एनजीओ के मामले में कोई पहल नहीं हुई।

 आरोप है कि बड़ी संख्या में ऐसे एनजीओ हैं, जो सरकारी अधिकारियों को कमीशन खिलाकर अपने प्रोजेक्ट पास कराते हैं।

 चूंकि इसमें अफसरों की मिलीभगत रहती है, इसलिए उनके खर्च का हिसाब-किताब नहीं मांगा जाता।

 फिर योजनाओं पर अमल से वास्तव में क्या हासिल होता है, उसके आकलन का मुद्दा तो अभी भी नहीं उठा है।

, बहरहाल, कोर्ट ने खर्च के हिसाब-किताब पर कड़ा रुख अख्तियार किया है।

 सरकार से कहा है कि वह सभी एनजीओज का ऑडिट करवा कर उसकी रिपोर्ट 31 मार्च तक पेश करे।

 सरकार और एनजीओ, दोनों को इस आदेश को सकारात्मक नजरिए से लेना चाहिए।

 एनडीए सरकार ने भ्रष्टाचार व काले धन के खिलाफ अभियान छेड़ा हुआ है, तो एनजीओ उसके दायरे से बाहर रहें, इसका कोई औचित्य नहीं है।

 फिर जिन एनजीओ ने कोई घपला नहीं किया, उन्हें ऑडिट से ऐतराज नहीं होना चाहिए।

 किंतु जहां घोटाला हुआ है, वहां उसके लिए दोषी लोगों की जवाबदेही जरूर तय होनी चाहिए।

 ऐसे संगठनों को सिर्फ काली सूची में डाल देना काफी नहीं है।

 बल्कि घपले के दोषी लोगों के खिलाफ दीवानी और आपराधिक कानूनी कार्रवाई होनी चाहिए।

 आशा है कि सबसे पारदर्शिता की मांग करने वाले एनजीओ अपने मामले में भी वही नजरिया अपनाएंगे और न्यायिक आदेश का स्वागत करेंगे।

, सौजन्य- नई दुनिया।

