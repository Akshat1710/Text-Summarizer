निजी अस्पतालों पर लगाम (दैनिक जागरण)।

मुख्यमंत्री ममता बनर्जी ने निजी अस्पतालों की चिकित्सा व्यवस्था पर व्यापक असंतोष जताया है।

 उन्होंने निजी अस्पतालों में चिकित्सकीय सेवा सुधारने और खर्च घटाने के लिए कुछ कड़े कदम उठाने की बात कही है।

 निजी अस्पतालों में चिकित्सा खर्च से लेकर रोगियों से संबंधित उनका पूरा रिकार्ड पर निगरानी के लिए मुख्यमंत्री ने नया कानून बनाने की घोषणा कर दी है।

 सीएम ने अचानक इतना कड़ा कदम नहीं उठाया।

 निजी अस्पतालों व नर्सिंगहोमों में इलाज कराने आए रोगियों को 5 से 50 लाख रुपये तक का बिल थमा दिया जाता है।

 यहां तक कि रोगी की मृत्यु हो जाने पर जब तक पूरे रुपये नहीं मिलते हैं तब तक परिजनों को शव नहीं दिया जाता है।

 बेवजह अधिक से अधिक रोगियों का परीक्षण किया जाता है जिसके कारण खर्च की राशि बढ़ जाती है।

 मुख्यमंत्री ने ये सारे आरोप निजी अस्पताल प्रबंधकों के समक्ष लाए और उन्हें चिकित्सा में पारदर्शिता रखने और सेवा भाव को महत्व देने की सलाह दी।

 मुख्यमंत्री ने स्पष्ट कहा है कि ईंट भट्ठा का कारोबार और अस्पताल चलाना एक नहीं है।

 अस्पताल सेवा की जगह है।

 निजी अस्पताल बनाने के लिए भी सरकार ने जमीन उपलब्ध कराई है।

 सरकार से जमीन लेने के बावजूद गरीबों को चिकित्सा नहीं मिले इससे बड़ा कोई दुर्भाग्य नहीं हो सकता।

 निजी अस्पताल भी किसी रोगी को भर्ती करने से इन्कार नहीं कर सकते।

 दरअसल, चिकित्सा के नाम पर निजी अस्पतालों की ज्यादती कोई नई बात नहीं है।

 लेकिन सरकार की नजर इस पर नहीं थी।

 15 फरवरी को महानगर के बड़े व प्रतिष्ठित निजी अस्पताल सीएमआरआइ में एक किशोरी की मौत को केंद्र कर स्थानीय लोगों ने व्यापक तोडफ़ोड़ की थी।

 किशोरी की तबियत बिगडऩे पर परिजनों ने उसे सीएमआरआइ में भर्ती कराया था।

 आरोप है कि चिकित्सा में लापरवाही के कारण किशोरी की मौत हो गई और इस कारण स्थानीय लोगों ने अस्पताल में तोडफ़ोड़ कर डाली।

 इस घटना के बाद मुख्यमंत्री ने बुधवार को निजी अस्पतालों के प्रबंधकों को तलब किया और चिकित्सा व्यवस्था सुधारने के लिए उन्हें जरूरी निर्देश दिए।

 मुख्यमंत्री के समक्ष उपस्थित निजी अस्पतालों में अपोलो, फोर्टिज, सीएमआरआइ, बीएम बिड़ला और रूबी समेत अन्य बड़े निजी अस्पतालों के प्रबंधक उपस्थित थे।

 उम्मीद की जानी चाहिए कि मुख्यमंत्री के कड़ा रुख अपनाने के बाद निजी अस्पतालों में अब चिकित्सा व्यवस्था का हाल सुधरेगा और आम जनता को कुछ राहत मिलेगी।

 स्थानीय संपादकीय : पश्चिम बंगाल , सौजन्य- दैनिक जागरण।

