किस्से बनाम हकीकत (बिजनेस स्टैंडर्ड)।

वित्त मंत्री अरुण जेटली ने इन रिपोर्टों को खारिज किया है कि सरकार द्वारा गत 8 नवंबर को की गई नोटबंदी के कारण आर्थिक गतिविधियों में मंदी आई है।

 जेटली ने अपनी बात के पक्ष में ताजातरीन कर संग्रह आंकड़ों का इस्तेमाल किया है।

 चालू वित्त वर्ष की पहली तीन तिमाहियों में प्रत्यक्ष कर संग्रह 12 फीसदी और अप्रत्यक्ष कर संग्रह 25 फीसदी बढ़ा।

 यह भी कहा गया है कि वस्तुओं पर फैक्टरी गेट पर लगने वाला उत्पाद शुल्क संग्रह भी दिसंबर तक 31 फीसदी बढ़ा है।

 केवल दिसंबर के आंकड़ों की बात की जाए तो प्रत्यक्ष और अप्रत्यक्ष कर क्रमश: 14.4 और 14.2 फीसदी बढ़े हैं।

 जेटली ने तमाम रिपोर्टों को किस्सागोई करार दिया है।

परंतु आंकड़ों पर करीबी नजर डालें तो वित्त मंत्री का आशावाद डगमगा जाएगा।

 सालाना आधार पर तुलना से पता चलता है कि अप्रत्यक्ष कर संग्रह अप्रैल से दिसंबर के बीच 25 फीसदी बढ़ा जबकि यह पिछले वर्ष की समान अवधि के 33.78 फीसदी से काफी कम है।

 मासिक आधार पर देखें तो अक्टूबर में कर संग्रह इसलिए बेहतर रहा क्योंकि वह त्योहारी महीना है।

 उसकी तुलना में अक्टूबर और नवंबर में तेज गिरावट देखने को मिली।

 कुल मिलाकर अप्रत्यक्ष कर अक्टूबर के 30.5 फीसदी से फिसलकर नवंबर में 23.1 फीसदी और दिसंबर में 14.2 फीसदी पर आ गया।

 प्रत्यक्ष कर संग्रह में जरूर सुधार देखने को मिला लेकिन वह आंशिक तौर पर अग्रिम कर भुगतान की वजह से हुआ।

, कई अन्य स्रोतों से हासिल आंकड़े भी यही बताते हैं।

 उदाहरण के लिए नाइट फ्रैंक इंडिया के मुताबिक अक्टूबर से दिसंबर के दौरान आठ बड़े शहरों में मकानों की बिक्री में सालाना आधार पर 44 फीसदी की तेज गिरावट आई।

 उसी तिमाही में नई आवासीय परियोजनाओं में सालाना आधार पर 61 फीसदी की गिरावट आई।

 एक अनुमान के मुताबिक इसकी वजह से बिल्डरों को 22,600 करोड़ रुपये का नुकसान हुआ।

 इसी तरह सोसाइटी ऑफ इंडियन ऑटोमोबाइल्स मैन्युफैक्चरर्स (सायम) के मुताबिक वाहनों की बिक्री दिसंबर में 16 साल के निचले स्तर पर पहुंच गई।

 दोपहिया वाहनों की बिक्री में भारी गिरावट आई।

 केवल छोटे वाहन के क्षेत्र में स्थिति बेहतर रही जहां एक फीसदी की बढ़त देखने को मिली।

 कुलमिलाकर नोटबंदी ने सभी उद्योगों को प्रभावित किया।

, स्पष्ट बात यह है कि नोटबंदी ने आर्थिक गतिविधियों को बुरी तरह प्रभावित किया है और इस सच को छिपाया नहीं जा सकता।

 सरकार को सबसे पहले हकीकत को स्वीकार करना चाहिए।

 संभव है कि सरकार अपना चेहरा बचाने की कोशिश कर रही हो।

 वह यह बताने की कोशिश कर रही है कि जो गतिविधियां धीमी हुई हैं उनमें से अधिकांश बेनामी काले धन की वजह से शबाब पर थीं।

 परंतु इससे भी यह बात गलत साबित नहीं हो जाती है कि वृद्घि पर बुरा असर पड़ा है और इसकी वजह से बड़े पैमाने पर बेरोजगारी पैदा हुई है।

 अखिल भारतीय विनिर्माता महासंघ (एआईएमओ)ने भी एक हालिया सर्वेक्षण में यह बात कही है।

 एआईएमओ का अध्ययन बताता है कि नोटबंदी के बाद शुरुआती 34 दिनों में सूक्ष्म एवं लघु उद्योगों के कर्मचारियों में औसतन 35 फीसदी की कटौती हुई है और उनके राजस्व में 50 फीसदी की कमी आई है।

 इसके अलावा बैंक ऋण की बात करें तो 23 दिसंबर तक वह सालाना आधार पर 5.1 फीसदी के ऐतिहासिक स्तर तक गिर चुका था।

 भारतीय स्टेट बैंक की आर्थिक शोध शाखा के मुताबिक ठीक नोटबंदी के बाद 11 नवंबर से 23 दिसंबर के बीच ऋण में 5,229 करोड़ रुपये की गिरावट आई जबकि बैंकों का जमा करीब चार लाख करोड़ रुपये बढ़ा।

 सरकार अगर आगामी बजट में इन ‘वास्तविक’ आंकड़ों का ध्यान रखे तो कहीं अधिक बेहतर होगा।

, सौजन्य- बिजलेस स्टैंडर्ड।

