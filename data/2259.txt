एक छात्र की आत्महत्या (अमर उजाला)।

(शिक्षा परिसरों में वैचारिक टकराव कोई गलत बात नहीं है, लेकिन यदि विश्वविद्यालय का प्रशासन ही किसी खास वर्ग का पक्ष लेने लगे, तो मुश्किल होती है।

)।

हैदराबाद सेंट्रल यूनिवर्सिटी के निलंबित दलित शोध छात्र रोहित वेमुला की आत्महत्या जितनी दुखद है, उतनी ही त्रासद यह सच्चाई भी है कि उसके द्वारा लिखे पत्रों को विश्वविद्यालय प्रशासन ने गंभीरता से नहीं लिया।

 शिक्षा परिसरों में वैचारिक टकराव कोई गलत बात नहीं है, पर यदि विश्वविद्यालय का प्रशासन ही किसी खास वर्ग का पक्ष लेने लगे, तो मुश्किल होती है।

 रोहित अंबेडकर छात्र परिषद से जुड़ा था, और इस परिसर में वामपंथी और कांग्रेस के अलावा भाजपा का छात्र संगठन एबीवीपी भी सक्रिय है, जिनके बीच वैचारिक टकराव होते रहे हैं।

 मगर क्या ऐसे टकराव किसी होनहार छात्र की मौत का सबब भी बन सकते हैं।

 परिसरों में होने वाले वैचारिक विमर्श को सकारात्मक दिशा दी जाए, तो विद्यार्थियों में न केवल लोकतंत्र की समझ गहरी होगी, बल्कि अंततः देश की लोकतांत्रिक व्यवस्था को ही मजबूती मिलेगी।

 लेकिन राजनीतिक दल विश्वविद्यालयों को राजनीति का अखाड़ा बनाने से गुरेज नहीं करते।

, रोहित ने अपनी मौत के लिए किसी को भी जिम्मेदार नहीं ठहराया और अपने बेहद मार्मिक पत्र में उसने लिखा कि वह विज्ञान लेखक बनना चाहता था, और अब वह सिर्फ यही पत्र लिख पा रहा है।

 क्या ऐसा कोई छात्र विश्वविद्यालय के लिए इतना खतरनाक हो सकता है कि उसे न केवल निलंबित किया गया, बल्कि विगत पांच महीने से उसकी स्कॉलरशिप भी रोक दी गई।

 क्या उससे इतना बड़ा खतरा पैदा हो गया कि उसके खिलाफ कार्रवाई करने के लिए एक केंद्रीय मंत्री को मानव संसाधन विकास मंत्रालय को पत्र लिखना पड़ा।

 सच तो यह भी है कि रोहित और चार अन्य दलित छात्रों को पहले जांच में निर्दोष बताया गया था, बाद में उन्हें ′दबाव′ पड़ने पर निलंबित किया गया।

 ध्यान से उसके पत्र को पढ़ें, तो पता चलता है कि दलित परिवार में पैदा होना मानो उसका सबसे बड़ा गुनाह था।

 हमारे परिसर यदि विद्यार्थियों में वर्ग और जाति का भेदभाव खत्म नहीं कर पा रहे हैं, तो यह पूरी शिक्षा व्यवस्था पर भी सवाल है।

 केंद्र सरकार को इस पर भी विचार करना चाहिए कि ऐसा क्यों रहा है कि विगत कुछ महीनों से एक खास तरह के राष्ट्रवाद के नाम पर संकीर्णता फैलाई जा रही है, जिससे अंततः प्रधानमंत्री के सबका साथ-सबका विकास के विचार को ही नुकसान हो रहा है।

,  , सौजन्य :- अमर उजाला,20.01.2016।

