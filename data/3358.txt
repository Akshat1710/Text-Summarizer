अमन की खोज में एशिया (अमर उजाला)।

द हार्ट ऑफ एशिया सम्मेलन के केंद्र में बेशक अफगानिस्तान है, पर इस्लामाबाद में इसकी पांचवीं बैठक में काबुल और नई दिल्ली ने प्रकारांतर से इसे पाकिस्तान पर जिस तरह केंद्रित किया, उसकी अनदेखी नहीं की जा सकती।

 पूर्व राष्ट्रपति करजई के विपरीत अशरफ गनी की चूंकि पाकिस्तान समर्थक छवि है, इसलिए उन्होंने सम्मेलन में इस्लामाबाद के खिलाफ सीधे-सीधे तो कुछ नहीं कहा, पर अपने यहां शरणार्थियों की समस्या, आतंकी संगठनों का दबदबा और नॉन स्टेट ऐक्टर्स पर उनकी टिप्पणियों से उनका आशय समझना मुश्किल नहीं था।

 तुलनात्मक रूप से सुषमा स्वराज का भाषण ज्यादा खुला था।

 नवाज शरीफ की बात पर, कि अफगानिस्तान एशिया का दिल है, सुषमा की सीधी टिप्पणी थी कि धमनियों में जमाव होने पर एशिया का दिल काम नहीं कर सकता।

 उन्होंने साफ-साफ कहा कि अफगानिस्तान कबाइली गुटों के संघर्ष से नहीं, आतंकवाद से त्रस्त है।

, इस सम्मेलन का, जिसमें चीन, रूस, तुर्की, सऊदी अरब, तुर्कमेनिस्तान आदि के प्रतिनिधि भी थे, उद्देश्य एशिया में सुरक्षा की चुनौतियों से मुकाबला करने के अलावा सदस्य देशों के बीच आपसी कारोबार बढ़ाना भी है, पर अमूमन ऐसा हर आयोजन आतंकवाद, और भारत-पाकिस्तान विवाद की भेंट चढ़ जाता है।

 पाकिस्तान के साथ हमारा कारोबार तमाम कदम उठाने के बावजूद संतोषजनक नहीं है, और अफगानिस्तान को मदद पहुंचाने या उससे कारोबार करने के लिए पाकिस्तान की सीमा का इस्तेमाल करना पड़ता है।

 सुषमा स्वराज ने इन दोनों ही मुद्दों पर रोशनी डाली।

 सिर्फ अफगानिस्तान की ही नहीं, इस पूरे इलाके की शांति और सुरक्षा भारत-पाकिस्तान के आपसी रिश्तों पर निर्भर है, लिहाजा यह देखना है कि बैंकाक में हुई पहल आपसी संबंधों की बेहतरी में कितनी सहायक होती है।

, सवाल पाकिस्तान की नीयत का तो है ही; जिसका अंदाजा सरताज अजीज की जगह पूर्व सेनाधिकारी जंजुआ को राष्ट्रीय सलाहकार बनाने से भी चलता है।

 लेकिन तस्वीर का दूसरा रुख यह है कि नरेंद्र मोदी के नेतृत्व में मौजूदा एनडीए सरकार की पाकिस्तान नीति भी इतने थोड़े समय में बेहद उतार-चढ़ाव वाली रही है।

 दोनों देश संवाद जारी रखने की प्रतिबद्धता पर टिके रहें, तभी रिश्तों में बेहतर बदलाव की उम्मीद की जा सकती है।

, सौजन्य :- अमर उजाला,10.12.2015।

