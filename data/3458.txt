बड़ी कामयाबी (दैनिक जागरण)।

शराबबंदी मुहिम कभी भी आसान नहीं थी।

 इसे लेकर बिहार और इसके बाहर तरह-तरह की बातें हुईं, अवरोध आए, बात कोर्ट तक पहुंची लेकिन नीतीश कुमार न सिर्फ अपने स्टैंड पर दृढ़ रहे बल्कि लगातार आगे भी बढ़ते गए।

 इसी का परिणाम है कि पूर्ण शराबबंदी के बाद अब उन्होंने ‘नशामुक्त बिहार’ का नारा दिया है।

 इस बीच राज्य मंत्रिपरिषद ने फैसला कर लिया है कि राज्य में संचालित 21 शराब फैक्टरियों के लाइसेंस भविष्य में नवीनीकृत नहीं किए जाएंगे।

 जाहिर है कि राज्य में शराब का नाम-ओ-निशां मिट जाएगा।

 यदि कोई चोरी छिपे शराब के कारोबार या सेवन का अपराध करता है तो उसके लिए कठोर दंड के प्रावधानों वाला कानून पहले ही प्रभावी हो चुका है।

 उम्मीद की जानी चाहिए कि विश्व कीर्तिमानधारी मानव श्रृंखला बनने के बाद नशामुक्ति के पक्षधरों का मनोबल और बुलंद होगा तथा इस अभियान में और अधिक तेजी आएगी।

 मुख्य विपक्षी दल भाजपा व उसके अधिसंख्य सहयोगी दलों के भी रवैये की सराहना की जानी चाहिए जिन्होंने शुरुआती झिझक के बाद इसे राजनीतिक मुद्दा बनाने से परहेज किया तथा राज्य हित में खुलकर शराबबंदी व नशामुक्ति के पक्ष में आ गए।

 इसमें दो राय नहीं कि नीतीश कुमार के इन फैसलों से देश में बिहार की प्रतिष्ठा बढ़ी है।

 अब सभी बिहारवासियों की जिम्मेदारी है कि इन फैसलों के प्रति अपने दिल-दिमाग में पूर्ण सम्मान का भाव विकसित करें और ‘नशामुक्त बिहारÓ का सपना साकार कर दिखाएं।

 शराबबंदी के लिए प्रभावशाली कानून लागू है लेकिन सिर्फ कानून के बूते यह लक्ष्य हासिल नहीं किया जा सकता।

 इसके लिए हर व्यक्ति को इस मुहिम के प्रति संकल्पबद्ध होना पड़ेगा।

 इस कटु सत्य से भला कौन इंकार कर सकता है कि शराब ऐसी घातक बुराई है जो व्यक्ति, परिवार, समाज और देश को बर्बाद कर देती है।

 ऐसी बुराई को जाने-अनजाने संरक्षण देना स्वीकार्य नहीं हो सकता।

 शराब के साथ ही गांजा, चरस, भांग, अफीम, तंबाकू और सिगरेट जैसे घातक पदार्थों से भी मुक्ति पानी है।

 मुख्यमंत्री का यह कथन बिल्कुल सही है कि शराब पर प्रतिबंध लगाने से जितनी प्रत्यक्ष राजस्व हानि हुई, अप्रत्यक्ष रूप से उससे कहीं अधिक आय हो रही है।

 शराब सेवन में खर्च होने वाला पैसा अब परिवार के सकारात्मक कार्यों के लिए बच रहा है।

 ये बातें हर किसी को समझनी होंगी।

 तभी बन पाएगा, नशामुक्त बिहार।

 स्थानीय संपादकीय : बिहार , सौजन्य- दैनिक जागरण।

