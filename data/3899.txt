शातिर अफसरों की साजिश  (दैनिक जागरण  : Editorial)।

देश ऐसे नेताओं-नौकरशाहों से अपरिचित नहीं जो अपने किसी स्वार्थ या फिर करोड़ों रुपये के घोटाले के लिए साजिश रचते हैं।

 भ्रष्टाचार के बेहिसाब मामलों ने यही जाहिर किया है कि भ्रष्ट तत्व बेखौफ होकर काम करते हैं और वे किसी भी हद तक जाने को तैयार रहते हैं।

 यह सिलसिला खत्म होता नहीं दिख रहा और इसका ताजा उदाहरण रेल नीर घोटाले में दो अफसरों और एक व्यवसायी की गिरफ्तारी है।

 इनके संपर्क-संबंध मनमोहन सरकार के नेताओं से बताए जा रहे हैं।

, पिछले दिनों दो ऐसे सनसनीखेज मामले सामने आए जिन्होंने यह बताया कि नेताओं-नौकरशाहों की मिलीभगत अपनी सारी हदें पार कर चुकी है।

 आश्चर्यजनक रूप से इन दोनों मामलों पर अपेक्षित ध्यान नहीं दिया गया।

 ऐसा शायद इसलिए भी हुआ, क्योंकि इन दिनों देश कुछ गैर जरूरी मसलों पर भी उलझा है।

 ऐसे माहौल में उन दोनों मामलों पर ज्यादा गंभीरता से गौर करने की जरूरत है जिन्होंने बताया कि कैसे कुछ शातिर लोगों ने अदालत की आंखों में भी धूल झोंकने की कोशिश की और वह भी इसलिए कि विरोधी दल के लोगों को बदनाम किया जा सके।

, पहला मामला गुजरात के बर्खास्त और बदनाम आइपीएस अफसर संजीव भट्ट की काली करतूत का है।

 यह शातिर अफसर यह दावा करते हुए सुप्रीम कोर्ट तक पहुंचा था कि गोधरा कांड के बाद तत्कालीन मुख्यमंत्री नरेंद्र मोदी ने पुलिस अफसरों की जो बैठक बुलाई थी उसमें वह भी मौजूद था और इस दौरान मोदी ने ऐसा-वैसा कहा था।

 बीते सप्ताह सुप्रीम कोर्ट ने 76 पेज के अपने फैसले में संजीव भट्ट के षड्यंत्र का भांडा फोड़ा।

 भट्ट का दावा था कि जब वह मुख्यमंत्री मोदी की बैठक में कथित तौर पर शामिल होने गया था तो एक सिपाही भी उसके साथ था।

 अब पता चल रहा कि यह सिपाही तो उन दिनों गुजरात से बाहर था, लेकिन उसे झूठ बोलने के लिए विवश किया गया।

 संजीव भट्ट का साथ दे रहे गुजरात कांग्रेस के एक बड़े नेता ने उसे भरोसा दिलाया था कि अगर उसकी नौकरी चली जाएगी तो उसके वेतन की भरपाई वह खुद करेंगे।

, सुप्रीम कोर्ट ने यह भी पाया कि संजीव भट्ट के मददगारों में गैर सरकारी संगठन भी शामिल थे और वह कांग्रेसी नेता से महंगे उपहार और ‘पैकेज’ पाता था।

 संजीव भट्ट ने गुजरात के तत्कालीन एडिशनल अटार्नी जनरल की ई-मेल भी हैक की।

 माना जाता है कि इस काम में कुछ केंद्रीय एजेंसियों ने भी उसकी मदद की होगी।

 मोदी को बदनाम करने और अपने दावे को सही ठहराने के लिए संजीव भट्ट मीडिया के अपने मित्रों को चुनिंदा सूचनाएं लीक करता था।

 उसका काम इसलिए और आसान हो गया था, क्योंकि दिल्ली स्थित एक टीवी पत्रकार उसका सलाहकार था।

 संजीव भट्ट ने इस पत्रकार को यह सलाह दी थी कि उसे ‘मीडिया कार्ड’ खेलना चाहिए।

 सुप्रीम कोर्ट के फैसले के बाद संजीव भट्ट के शातिर हथकंडों और कांग्रेसी नेताओं से उसकी मिलीभगत में कोई संशय इसलिए भी नहीं रह जाता, क्योंकि भट्ट की पत्नी 2012 में कांग्रेस के टिकट पर विधानसभा चुनाव लड़ी थीं।

, क्या इससे अधिक शर्मनाक और कुछ हो सकता है कि कोई आइपीएस अफसर विरोधी दलों के नेताओं, खास एजेंडे के तहत काम करने वाले कथित सामाजिक संगठनों और संदिग्ध छवि वाले पत्रकारों के जरिये सुप्रीम कोर्ट की आंखों में धूल झोंकने की कोशिश करे।

 दुर्भाग्य से ऐसा ही हुआ और अभी तक न तो संजीव भट्ट की सेहत पर कोई असर पड़ने की खबर है और न ही उसके मददगारों की सेहत पर।

 दूसरा गंभीर मामला वह है जिसमें बीते सप्ताह ही सीबीआइ की विशेष अदालत ने पाया कि 2जी स्पेक्ट्रम आवंटन घोटाले में पूर्व दूरसंचार सचिव श्यामल घोष को फंसाने की साजिश रची गई।

 ध्यान से पढ़िए।

 यह साजिश रची थी सीबीआइ अफसर ने और वह भी तत्कालीन केंद्रीय मंत्री के इशारे पर।

 चूंकि अदालत ने केवल सीबीआइ को ही फटकार लगाई इसलिए यह तय है कि कांग्रेसी नेता की सेहत पर कोई असर नहीं पड़ने वाला।

 श्यामल घोष को फंसाने की साजिश इसलिए नहीं रची गई, क्योंकि कोई उनसे खार खाए बैठा था।

, यह साजिश तो केवल इसलिए रची गई, क्योंकि 2जी घोटाला उजागर होने से शर्मसार मनमोहन सरकार के नीति-नियंता यह साबित करना चाह रहे थे कि स्पेक्ट्रम आवंटन में घोटाला तो वाजपेयी सरकार के समय भी हुआ था।

 अपनी बदनामी दूसरों के सिर मढ़ने के लिए रची गई इस साजिश में ईमानदार अफसर श्यामल घोष को चार साल तक जलालत ङोलनी पड़ी।

 सेवानिवृत्ति के नौ साल बाद वह केवल इसलिए अपमानित-लांछित हुए, क्योंकि मनमोहन सरकार को खुद को बदनामी से बचाने के लिए एक बलि का बकरा चाहिए था।

 श्यामल घोष कांग्रेस की गंदी राजनीति का जैसा शिकार बने वह घृणित है।

 यह मामला कुत्सित इरादों वाले लोगों के बेलगाम हो जाने का है।

 जब एक मुख्यमंत्री और आइएएस अफसर के खिलाफ षड्यंत्र रचकर अदालत की आंखों में धूल झोंकने की कोशिश की जा सकती है तो फिर इसका अनुमान सहज ही लगाया जा सकता है कि इस देश में आम आदमी के साथ क्या कुछ हो सकता है।

, हालांकि तमाम अपमान सहने के बावजूद श्यामल घोष हर्जाने के इच्छुक नहीं, लेकिन क्या यह जरूरी नहीं कि जिस नेता के कहने पर सीबीआइ अफसरों ने फर्जीवाड़ा किया उसे भी दंड का भागीदार बनाया जाए।

 ऐसा ही संजीव भट्ट की कारगुजारी के मामले में भी होना चाहिए।

 यदि आइपीएस अफसर संजीव भट्ट और श्यामल घोष को फंसाने वाले सीबीआइ अफसर के पीछे खड़े शातिर और चालबाज लोगों के खिलाफ कोई कार्रवाई नहीं होती तो इससे कुल मिलाकर अदालत की आंखों में धूल झोंकने वालों को दुस्साहस और बढ़ेगा।

 न्याय और नैतिकता का तकाजा यह कहता है कि ऐसे तत्वों को उनके किए की सजा मिले।

 इन दोनों मामलों पर बुद्धिजीवियों को जिस तरह ध्यान देना चाहिए था वैसा नहीं दिया गया।

 शायद ऐसे ही किसी स्थिति को संदर्भित कर हरिशंकर परसाई ने यह लिखा होगा कि ‘इस देश के बुद्धिजीवी शेर हैं, पर वे सियारों की बारात में बैंड बजाते हैं।

’,  , सौजन्य :-राजीव सचान  , (दैनिक जागरण में एसोसिएट एडीटर हैं) ,दैनिक जागरण ,20.10.2015।

