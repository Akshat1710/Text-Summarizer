सरकार की चुप्पी के बीच नोटबंदी के असर को परखने का मूलमंत्र (बिजनेस स्टैंडर्ड)।

वर्ष 2016 खत्म होते ही अब भारतीय अर्थव्यवस्था के नजरिये से नए साल में मौजूद संभावनाओं का आकलन करने का वक्त आ गया है।

 वर्ष 2016 में घरेलू और अंतरराष्ट्रीय दोनों स्तरों पर व्यापक असर डालने वाली कई दूरगामी गतिविधियां देखने को मिलीं।

 अंतरराष्ट्रीय स्तर पर डॉनल्ड ट्रंप अमेरिका के अगले राष्ट्रपति चुने गए, यूरोपीय एकता को चोट पहुंचाने वाला ब्रेक्सिट जनमत संग्रह हुआ, वैश्विक कारोबार में तीव्र गिरावट देखी गई और चीन की अर्थव्यवस्था सुस्त पडऩे लगी जबकि घरेलू स्तर पर नोटबंदी कर एक साथ 86 फीसदी नकदी को चलन से बाहर करने का फैसला सब पर भारी पड़ा।

नोटबंदी के गहरे असर का अंदाजा इसी से लगाया जा सकता है कि वर्ष 2016 में उठाए गए कई अहम कदमों को अधिकतर लोग भुला चुके हैं।

 पूरे देश में एकसमान कर प्रणाली के रूप में वस्तु एवं सेवा कर (जीएसटी) संबंधी संविधान संशोधन का पारित होना, नाकामी की तरफ बढ़ रही कंपनियों के लिए दिवालियापन कानून बनाना, मौद्रिक नीति बनाने के लिए एक स्वतंत्र एवं नई संस्थागत व्यवस्था का गठन, कानूनी रूप से बाध्यकारी मुद्रास्फीति लक्ष्य तय करना और पेट्रोलियम उत्पादों की कीमतों की समय-समय पर समीक्षा करना जैसे कदम काफी अहम रहे हैं।

 सामान्य स्थिति में इन सभी कदमों को पिछले साल में सरकार की बड़ी उपलब्धि के तौर पर देखा जाता लेकिन लोगों और अर्थव्यवस्था पर प्रधानमंत्री नरेंद्र मोदी के नोटबंदी संबंधी ऐलान का इस कदर असर पड़ा है कि यह बाकी सबको पीछे छोड़ते हुए वर्ष 2016 की सबसे बड़ी आर्थिक घटना बन गई है।

 नए साल में प्रवेश करते समय भी आर्थिक विश्लेषण और टिप्पणियों के केंद्र में मुख्य रूप से नोटबंदी के असर का आकलन ही है।

, नोटबंदी के खराब क्रियान्वयन को लेकर शायद ही किसी को संदेह है।

 इसके चलते देश भर में लोगों खासकर किसानों, छोटे कारोबारियों और व्यवसायों को बहुत ही मुश्किल हालात का सामना करना पड़ा।

 नोटबंदी लागू करने का मुख्य मकसद काले धन का उन्मूलन बताया गया था लेकिन नोट जमा करने की मियाद पूरी होने तक कुल अवैध नोटों की करीब 97 फीसदी रकम लौट चुकी है।

 अब आयकर विभाग को काले धन की पहचान के लिए लंबी और गहरी कवायद में लगना होगा।

 ऐसे में एक बार फिर से इंस्पेक्टर राज की वापसी की भी आशंका बलवती होने लगी है।

, प्रधानमंत्री मोदी ने 31 दिसंबर को राष्ट्र के नाम संबोधन में नोटबंदी से हासिल नतीजों का कोई स्पष्ट उल्लेख नहीं किया था।

 सरकार के किसी अन्य वरिष्ठ मंत्री ने भी नोटबंदी से नतीजों के बारे में कुछ नहीं बताया है जिससे नोटबंदी की समीक्षा की जरूरत और बढ़ जाती है।

 वैसे तमाम दावों में नोटबंदी को सफल बताया जा रहा है लेकिन उनकी पुष्टि के लिए आंकड़े नहीं पेश किए गए हैं।

 लिहाजा, नोटबंदी के मध्यावधि असर से लेकर दीर्घकालिक असर का अंदाजा लगाने के लिए तीन व्यापक क्षेत्रों पर गौर करना होगा।

, पहला क्षेत्र छह महीनों या एक साल के भीतर लेनदेन के दौरान इस्तेमाल नकदी की मात्रा को लेकर होना चाहिए।

 8 नवंबर के पहले करीब 90 फीसदी लेनदेन में नकदी का इस्तेमाल हो रहा था जो लेनदेन की कुल मात्रा का करीब 60 फीसदी हिस्सा था।

 अगर नोटबंदी से वाकई में अधिक लोगों को डिजिटल लेनदेन के लिए प्रोत्साहित होने की उम्मीद की जा रही है तो अगले कुछ महीनों में नकदी लेनदेन की मात्रा और राशि दोनों में कमी आनी चाहिए।

 इसके आकलन का एक पैमाना भारत के सकल घरेलू उत्पाद (जीडीपी) में नकदी का अनुपात हो सकता है।

 अगर यह नोटबंदी लागू होने के पहले 12 फीसदी के स्तर पर था तो आने वाले महीनों में इसमें कमी होनी चाहिए।

 सरकार को यह आंकड़ा बताना भी चाहिए ताकि जाना जा सके कि नोटबंदी के मंतव्यों को किस हद तक हासिल किया जा सका है।

, दूसरा संकेतक देश के कराधान आधार में आने वाला बदलाव होना चाहिए।

 नोटबंदी और डिजिटल लेनदेन के प्रोत्साहन के लिए उठाए गए कदमों से बड़ी संख्या में आर्थिक गतिविधियों के कर दायरे में आने की उम्मीद है।

 प्रत्यक्ष करों के मामले में चालू वित्त वर्ष में व्यक्तिगत और कारोबारियों से होने वाले आयकर संग्रह में बढ़त होनी चाहिए।

 अप्रत्यक्ष कर के मामले में भी जुटाए जाने वाली राशि में बढ़ोतरी की उम्मीद की जा सकती है।

 यह एक तरह से जीएसटी के क्रियान्वयन के लिए सही जमीन तैयार करेगा और पहले से अधिक कारोबारी गतिविधियां कर दायरे में आ सकेंगी।

 अगर सरकार को नोटबंदी का श्रेय लेना है तो इस कदम का काले धन पर पडऩे वाला असर सबसे अहम होगा।

 कर आधार में बढ़ोतरी से इसका संकेत मिलेगा।

 अगर आगामी बजट में प्रत्यक्ष कर की दरों में कटौती होती है और कर रियायतों को खत्म कर दिया जाता है तो इस लक्ष्य को हासिल करना अधिक आसान हो सकता है।

, अंत में, यह ध्यान देना होगा कि नोटबंदी के विपरीत असर को नरम करने के लिए लागू प्रोत्साहनों के चलते बैंकिंग क्षेत्र पर दबाव क्या बढ़ गया है।

 फिलहाल तो यही लगता है कि केंद्र सरकार ही इस आर्थिक दबाव को झेलेगी और बैंक इसकी चपेट में आने से बच जाएंगे।

 लेकिन इस प्रवृत्ति पर नजदीकी निगाह रखने की जरूरत है।

 इस सरकार ने अधिकतम शासन के लिए न्यूनतम सरकार का वादा किया था लेकिन वह अपने वादे से भटकती दिख रही है।

 बड़े पैमाने पर निजीकरण को बढ़ावा देने का वादा भी अधूरा है।

 इसी तरह बैंकों के प्रबंधन से सरकारी नियंत्रण हटाने की प्रतिबद्धता भी पूरी नहीं हो पाई है।

 यथास्थिति के लिए नोटबंदी के असर को कम करने का बहाना नहीं बनाया जाना चाहिए।

 संक्षेप में कहें तो काले धन पर नोटबंदी का असर बहुत ही कम होने जा रहा है।

 ऐसी स्थिति में नोटबंदी के असर के आकलन के लिए आर्थिक गतिविधियों में नकदी की प्रचुरता, कराधान का आकार और निजी क्षेत्र को सौंपे जा सकने वाले कार्यों से सरकार को खुद को अलग कर लेने की दिशा में उठाए जाने वाले कदमों से आंका जाना चाहिए।

, – ए के भट्टाचार्य।

सौजन्य – बिजनेस स्टैंडर्ड।

