सीमित दायरे से बाहर लाता है जीवन का अनुभव (दैनिक भास्कर)।

मुड़कर जब पीछे देखती हूं तो मुझे ऐसे कई चेहरे नज़र आते हैं, जिन्होंने लिखने के लिए प्रोत्साहित किया।

 घर का माहौल तो साहित्यिक था।

 हमारी सात पुश्तें पढ़ने-लिखने से जुड़ी रही हैं।

 फिर हमारे कॉलेज की प्रिंसिपल मिस सिंह लड़कियों में उत्साह भरने के लिए अनेक तरह की प्रतियोगिताएं रखती थीं, जिसमें लड़कियां बढ़-चढ़कर हिस्सा लेती थीं।

 चाहे वह स्पोर्ट्स हो या चुनाव या फिर कहानी कथा प्रतियोगिता या फिर नाटक हो।

 दोनों जगह रचनात्मक माहौल सृजन की दुनिया को लगातार अंकुर फोड़ने की प्रक्रिया में रखते, जिसके कारण लेखन सहज प्रक्रिया के रूप में जीवन का हिस्सा बनता चला गया।

देश के चुनाव की तरह राष्ट्रपति, प्रधानमंत्री और दूसरे मंत्रियों के चुनाव के लिए लड़कियां कक्षा-कक्षा जाकर अपना प्रचार करतीं और पूरे स्कूल में जुलूस घूमता, नारे लगाता नज़र आता था।

 मेरी पैदाइश 1948 की है।

 मुल्क नई करवट बदल रहा था।

 मेरे भाई-बहनों ने तो शानदार समय देखा, मैंने नहीं।

 मेरा बचपन तन्हा था।

 शानदार मुशायरों, शायरों के घर में ठहरने और अदीबों के आने-जाने के वाकये मेरे लिए किस्से-कहानियों की तरह थे।

 मुझे पाला-पोसा इलाहाबाद की मिट्‌टी और हवा ने।

 इलाहाबाद की पत्थर गली जहां मेरा स्कूल था, उसके आधे हिस्से में हिंदू रहते थे और आधे में मुस्लिम।

मेरा लेखन घर या मोहल्ले से न उठकर उसी पत्थर गली से उठा है।

 इलाहाबाद का माहौल तो वैसे ही सियासत, साहित्य और शिक्षा में अपना झंडा ऊंचा किए हुए था।

 किसी को कुछ न कुछ बनना था।

 हर मन में एक सपना था।

 थोड़ा-बहुत मैंने उन दिनों लिखा फिर दस वर्ष जिंदगी के यूं ही गुजर गए।

 उन दिनों देखने, समझने को बहुत कुछ मिल रहा था।

 राम की पीएचडी के सिलसिले में एडिनबरा में रहे।

 उस जैसा हसीन शहर, तरह-तरह मुल्कों के लोग अनेक तरह की अनुभूतियां देता था।

 अंग्रेजों का रहन-सहन, मिज़ाज बहुत करीब से देखा।

 उनके साथ मिलने-जुलने के अलावा हिंदुस्तानी और पाकिस्तानी भी थे, जिनके अनुभव सुनकर सीमित जीवन दायरे से बाहर देखने का मौका मिला मगर कलम नहीं उठ पाई।

, अलबत्ता हिंदी-उर्दू भाषा साहित्य पर लंबी-लंबी बातें होतीं, जिन्हें सुनकर राम को पता चला कि मेरा साहित्य से गहरा लगाव है।

 लंदन से लौटकर इलाहाबाद सालभर रही।

 फिर नए तरह के अनुभवों से जवाहरलाल नेहरू विश्वविद्यालय में गुजरी, जहां की प्रकृति आपके अंदर स्फूर्ति-सी भरती थी।

 पूरा माहौल जोश से भरा था।

 यहां पहुंचकर राम का इसरार बढ़ा कि कुछ लिखती क्यों नहीं हो।

 बच्चों की कहानियों के साथ दो अन्य लंबी कहानियां लिखीं और उनमें से एक कहानी ‘सारिका’ के नवलेखन अंक में छप गई।

 यह जमाना होगा 1976 का।

 उस समय मैं फारसी भाषा पढ़ रही थी और कुछ छोटी-छोटी क्लासिक कहानियों का जो संक्षिप्त करके बच्चों के कोर्स में पढ़ाई जाती थी और हमारी पाठ्यपुस्तकों में थीं।

 उनका भी अनुवाद कर रही थी।

, लेखन शुरू हो चुका था।

 जो लिखती उसे खाने के बाद बच्चों और राम को सुनाती थी।

 फिर इस घेरे में मेरी दोस्त डॉ. इमराना कदीर और उनकी बहन न्यूज रीडर ताहेरा आपा भी शामिल होतीं, जो अक्सर गज़लें गातीं और इस तरह से मेरे सुनने वालों का घेरा घर में फैलता गया मगर इस घेरे से कुछ सुनने वाले गायब हो गए, जिनमें मेरे दोनों बच्चे और राम थे।

 राम को साहित्य में कोई दिलचस्पी नहीं थी मगर उनका बढ़ावा मुझे लगातार मिलता रहा।

 वे सच में मुझे आगे बढ़ता देखना चाहते थे।

 मैं एक बेहतरीन माहौल में बेहतरीन जिंदगी जी रही थी।

 घर, बच्चे और हर ज़िम्मेदारी बंटी हुई थी।

, जब दूसरे मुल्कों की तरफ जाना हुआ, उस पर जो भी लिखा उसमें एक पति के नाते उन्होंने कभी हस्तक्षेप नहीं किया।

 हम दोनों दो बुद्धिजीवियों की तरह रहे एक एकेडेमिक मिज़ाज वाला और दूसरा क्रिएटिव।

 वे सुबह 4 बजे से 9 बजे तक और रात को खाने से पहले 2 घंटे स्टडी में रहते थे।

 मैं सुबह 10 से दोपहर बाद के 4 बजे तक और फिर रात 11 बजे से तड़के 3 बजे तक स्टडी में रहती।

 मुझे खामोशी चाहिए थी, जो मुमकिन नहीं थी, क्योंकि वे सीधे टाइपराइटर पर काम करते थे।

 उन्हें शोर से कोई फर्क नहीं पड़ता था।

 मेरे लेखन और यात्राओं में मेरे परिवार का सहयोग न मिलता तो शायद मैं कहानी किस्सों में ही महदूद रहती।

, आपस में भी कोई उलझन नहीं रही।

 मुहब्बत करना तो सब जानते हैं लेकिन, मुहब्बत के साथ एक-दूसरे का आदर करना बहुत कम लोग जानते हैं।

 मुहब्बत जब होती है तो खुलापन आ जाता है, आप दानी हो जाते हैं और मेरी ज़िंदगी ने भी बहुत कुछ दिया।

 उस दौर में एडिनबरा जैसी खूबसूरत जगह पर रहना और एक उम्दा जिंदगी जीना।

 उसके बाद जेएनयू में जिंदगी शुरू हुई, जो कि क्रीम कही जाती थी।

 वहां का माहौल, लगातार विदेश यात्राएं।

 इन सबने हमारे व्यक्तित्व को बढ़ने में बहुत मदद की।

 फारसी पढ़ते हुए जब प्रसिद्ध शायरा फर्रुखजाद को पढ़ा और जाना कि वे लगभग 32 वर्ष की आयु में बहुत जल्द मौत के अंधेरे में चली गईं तब मुझे लगा था कि अरे, मैं 28 वर्ष की होकर एक किताब भी नहीं लिख पाई।

 इतना बेहतरीन लेखन इतने कम समय में।

 मैं जैसे होश में आ गई।

 अंदर वह चिंगारी थी, जो मुझे जला रही थी और बाहर प्रोत्साहनभरा माहौल।

 मेरी जिंदगी खासकर लेखन को लेकर मुझे ऐसी कोई शिकायत नहीं रह गई कि मैं अपनी मर्जी का लिख न पाई या अपनी चाहत से जिंदगी गुजार नहीं पाई।

, लिखने से पहले बेचैनी, कभी-कभी उदासी, अक्सर खामोशी की कैफियत बनती है।

 लिखने समय जज्बात और खयालात का सैलाब उत्तेजना भरता है।

 तब कोई शोर या आवाज किसी तरह का खलल कभी मूड खराब करता है तो कभी गुस्सा दिलाता है।

 उसका कारण भी है कि आपके हाथ से दरअसल भाषा का तारतम्य फिसल जाता है।

 जो बहाव सहज रूप से निकलता है वह फिर बनावट से पूरा होता है, जो मुझे ठीक नहीं लगता।

 मगर हमेशा ऐसा नहीं होता।

 जब कहानी गिरफ्त में होती है तो बाकी चीजें बेकार लगती हैं।

 कयामत भी आकर गुजर जाए तो कोई फर्क नहीं पड़ता।

 लिखने के बाद अजीब-सी खुशी, इत्मीनान-सा महसूस होता है मगर इस अहसास से मैं कोसों दूर रहती हूं कि मैंने कोई शाहकार रचा है, क्योंकि कहानी मुकम्मल हो जाने के बाद भी, अभिव्यक्ति और किरदार की सहजता को लेकर मैं काफी सोचती और शब्दों को अक्सर बदलती रहती हूं।

 जब हर तरफ से मुतमईन हो जाती हूं तभी छपने भेजती हूं।

नासिरा शर्मा।

अपने उपन्यास ‘पारिजात’ के लिए साहित्य अकादमी पुरस्कार से सम्मानित लेखिका, – नासिरा शर्मा।

सौजन्य- दैनिक भास्कर।

