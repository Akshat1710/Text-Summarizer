मौत का कारखाना (हिन्दुस्तान)।

फिर एक हादसा हुआ और 13 बेकसूरों की जान चली गई।

 यह हादसा भी किसी की लापरवाही, किसी की बदइंतजामी, किसी की कानून ताक पर रखकर की गई मनमानी का नतीजा है।

 वैसा ही हादसा जैसा गाहे-बगाहे कहीं न कहीं से खबर बनकर आता ही रहता है।

 गाजियाबाद के साहिबाबाद में जैकेट बनाने वाले कारखाने के हादसे और इसमें हुई 13 मौतों के लिए किसे जिम्मेदार ठहराया जाएगा।

 कौन इसकी गारंटी लेगा कि अगली बार ऐसा नहीं होगा।

 कौन यह तय करेगा कि यह सब चलता कैसे रहता है और यह भी कि अब आगे ऐसा नहीं चलेगा।

 साहिबाबाद का हादसा एक और अलार्म है हमारी सोई हुई व्यवस्थाओं को जगाने का, क्योंकि यह तंत्र अगर जाग रहा होता, तो शायद ऐसे हादसे की जमीन ही तैयार न होती।

 जिस तरह घनी आबादी के बीच एक संकरी गली में जैकेट बनाने वाला यह कारखाना अवैध रूप से चल रहा था, जिस तरह इसमें ज्वलनशील केमिकल और अन्य वस्तुओं का इस्तेमाल बिना किसी लाइसेंस के हो रहा था, जिस तरह इसके मार्ग के सारे फायर हाईड्रेंट लगभग गायब हो गए थे-कैसे मान लिया जाए कि यह सब किसी जिम्मेदार की नजर में नहीं था।

, साहिबाबाद जैसे हादसों की जमीन हमारी ये व्यवस्थाएं और इसमें बैठे जिम्मेदार ही तैयार किया करते हैं।

 सब कुछ इनकी नजरों के सामने और नाक के नीचे होता है, पर ये आंख मूंदे रहते हैं।

 बस आंख मूंदने की एवज में ये मोटी रकम लेते रहते हैं।

 यदि उगाही का यह सच इसके पीछे न रहा होता, तो फायर ब्रिगेड की गाड़ी को इस जलती हुई फैक्टरी तक राह बनाने में डेढ़ घंटे न लगते और सारी नहीं, तो कई जानें बचाई ही जा सकती थीं।

, दरअसल, ऐसे हादसों के लिए सिर्फ यह एनओसी या अनुमति देने वाला तंत्र ही नहीं, वह समूची व्यवस्था जिम्मेदार है, जिस पर किसी शहर को चलाने का जिम्मा भी है।

 यह हाल सिर्फ गाजियाबाद का नहीं है।

 पूरे सूबे, बल्कि देश के अधिसंख्य शहर इस समस्या से जूझ रहे हैं।

 हमारे राज्यों की राजधानियां तक ऐसे अनियोजित विकास से बची नहीं हैं और हादसों की गवाह बनती रही हैं।

 दुर्भाग्य है कि वहां भी ऐसे कोई कदम अभी तक नहीं उठाए गए हैं कि कहा जा सके कि अब ऐसे हादसे नहीं होंगे।

 घनी आबादी की संकरी गलियों में सारी व्यवस्थाएं ताक पर रखकर पूरा जीवन चलता रहता है और उफ तक नहीं होती।

 लखनऊ, पटना, रांची हों या बनारस, गोरखपुर, आगरा, मेरठ और कानपुर, कोई इस अराजकता से बचा नहीं है।

 इन घनी आबादी वाले इलाकों का हाल यह है कि वहां गलियों ही नहीं, मुख्य सड़कों तक के ऊपर बिजली के वैध-अवैध तारों का ऐसा जाल रहता है कि चांद की रोशनी भी इनसे छनकर बहुत मुश्किल से नीचे तक आ पाती है।

, आखिर इस सबका कारण क्या है।

 कौन लोग हैं इसके जिम्मेदार।

 कौन है, जो इन्हें डरा नहीं पा रहा।

 ये बड़े सवाल हैं।

 गाजियाबाद के जिस कारखाने में इतना ज्वलनशील सामान रखा था, फायर विभाग से कोई एनओसी नहीं ली गई थी और न्यूनतम मानकों का भी पालन नहीं किया गया था, ऐसे में भला कैसे मान लिया जाए कि यह सब किसी जिम्मेदार की जानकारी में नहीं रहा होगा।

 वे भी कम जिम्मेदार नहीं हैं, जिनके बगल में यह खतरनाक कारोबार चलता रहा और उन्होंने किसी से शिकायत तक नहीं की।

 इसके लिए वह सोच भी जिम्मेदार है, जिसने शहरीकरण की दौड़ में बढ़ती आबादी और विकास के बीच वैज्ञानिक तालमेल नहीं बिठाया।

 इसी का कुफल कभी साहिबाबाद की फैक्ट्ररी में मौत, तो कभी किसी अन्य रूप में हमारे सामने आता है।

, सौजन्य – हिन्दुस्तान, 12-11-2016।

