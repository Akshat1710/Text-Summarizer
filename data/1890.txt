श्रद्धालुओं की सुरक्षा सर्वोपरि (दैनिक जागरण)।

बाबा अमरनाथ की पवित्र तीर्थ यात्रा की अवधि इस साल आठ दिन कम किए जाने से नि:संदेह श्रद्धालुओं को बेहतर सुविधाएं उपलब्ध होंगी।

 श्री अमरनाथ श्राइन बोर्ड ने यह फैसला यात्रियों की सुरक्षा को देखते हुए लिया है।

 हालांकि पिछले साल यह यात्रा 48 दिन चली थी।

 इस बार यह यात्रा 40 दिन निर्धारित की गई है।

 अमरनाथ श्राइन बोर्ड की दिल्ली में उच्च स्तरीय बैठक में राज्यपाल एनएन वोहरा ने इसकी घोषणा की।

 गत वर्ष 48 दिन तक चली इस यात्रा समय से पहले ही दम तोड़ गई थी और देशभर से तीर्थ यात्रियों की संख्या में बड़ी गिरावट दर्ज की गई थी।

 श्रद्धालुओं की संख्या में कमी आने का एक बड़ा कारण पवित्र शिवलिंग का पिघलना भी था।

 इस वर्ष यह तीर्थयात्रा 29 जून को शुरू होगी और सात अगस्त श्रावण पूर्णिमा पर संपन्न होगी।

 यात्रा मार्ग के लिए पंजीकरण पहली मार्च से शुरू हो जाएगा।

 देशभर में जम्मू-कश्मीर बैंक, पंजाब नेशनल बैंक और येस बैंक की 433 शाखाओं में पंजीकरण की सुविधा होगी।

 जुलाई के माह में अक्सर बारिशों से भी जम्मू-श्रीनगर राष्ट्रीय राजमार्ग भूस्खलन और फिसलन के कारण बंद रहता है, जिससे कई-कई दिनों तक यात्रा जम्मू में रोकनी पड़ती है।

 गत वर्ष भी राजमार्ग के बंद होने के कारण कई दिनों तक यात्रा अवरुद्ध रही थी।

 ऐसे में यात्रा की अवधि को कम करने और अधिक से अधिक श्रद्धालुओं को दर्शन करवाने का बोर्ड का फैसला सराहनीय है।

 यात्रा की अवधि कम होने से श्रद्धालुओं को पवित्र शिवलिंग के दर्शन भी हो सकेंगे क्योंकि हर यात्री की यह मंशा होती है कि वह उसे हिमलिंग के दर्शन हों।

 बोर्ड को चाहिए कि यात्रा को सफल और सुरक्षित बनाने की दिशा में अभी से कदम उठाए क्योंकि गत वर्ष हिज्बुल आतंकी बुरहान वानी के मार गिराए जाने के बाद घाटी में हालात बिगड़ गए थे, जिससे अमरनाथ यात्रा में काफी खलल पड़ा था।

 बोर्ड को अभी से श्रद्धालुओं की सुरक्षा के लिए केंद्रीय गृह मंत्रालय से सहयोग लेना होगा।

 श्रद्धालुओं के लिए स्वास्थ्य प्रमाण पत्र को हासिल करने में पारदर्शिता दिखानी चाहिए।

 उन्हें डॉक्टरों से पूर्व में किसी बीमारी को छिपाना नहीं चाहिए क्योंकि दुर्गम ग्लेशियर पर ऑक्सीजन की कमी तीर्थ यात्रियों के लिए कई बार घातक साबित होती है।

 गत वर्ष भी करीब बीस श्रद्धालुओं की यात्रा के दौरान मृत्यु हो गई थी।

 श्रद्धालुओं को भी इस दुर्गम यात्रा को देखते हुए अपनी सेहत की जांच करवानी चाहिए क्योंकि कई बार सांस की बीमारी इस मार्ग पर बढ़ जाती है, जिससे फौरी इलाज न मिलने से मौत भी हो जाती है।

 स्थानीय संपादकीय : जम्मू-कश्मीर ।

सौजन्य- दैनिक जागरण।

