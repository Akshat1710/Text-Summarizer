निवेश के आसार (दैनिक जागरण)।

ममता सरकार के लगभग छह वर्षों के शासन में आइटी क्षेत्र में निवेश की संभावना बढ़ी है।

 लेकिन यह उतना आसान भी नहीं है।

 लेकिन नगरविकास मंत्री फिरहाद हकीम ने जब यह दावा किया है कि राज्य में इंफोसिस जैसी बड़ी आइटी कंपनी निवेश के लिए तैयार है तो इसमें जरूर कुछ न कुछ तो सच्चाई होगी।

 फिरहाद ने कहा है कि इंफोसिस ने 50 एकड़ जमीन के लिए 50 करोड़ रुपये भुगतान किए हैं।

 उन्होंने यह जानकारी शनिवार को विधानसभा में दि वेस्ट बंगाल म्युनिसिपल कार्पोरेशन (एमेंडमेंट) बिल, 2016 पर हुई बहस के जवाबी भाषण में दी।

 उनका कहना था कि विधेयक में आइटी कंपनियों के निवेश करने पर उन्हें कुछ रियायत देने का प्रावधान रखा गया है।

 विपक्षी दलों ने इंफोसिस को राज्य में निवेश करने के लिए आगे नहीं बढऩे का मुद्दा उठाया।

 इस पर फिरहाद ने कहा कि विपक्षी दल अपने स्तर पर कुछ जानकारी नहीं रखते हैं।

 इंफोसिस ने राजारहाट में 50 एकड़ भूमि के लिए 50 करोड़ रुपये हाउसिंग इंफ्रास्टक्चर डेवलपमेंट कार्पोरेशन(हिडको) को दिये है।

 भूमि की कीमत के तौर पर इतनी रकम देकर कंपनी उस पर घास नहीं उगाएगी।

 इंफोसिस के साथ अन्य बड़ी आइटी कंपनियां भी राज्य में निवेश करेगी।

 राज्य के आइटी पेशेवरों को अब रोजगार की तलाश में हैदराबाद और बंगलोर नहीं जाना पड़ेगा।

 टीसीएस राजारहाट में अपना तीसरा आइटी कैंपस तैयार करेगी जिसमें 40 हजार आइटी पेशेवरों को रोजगार मिलेगा।

नगरविकास मंत्री के तर्क में दम है कि कंपनी ने मोटी रकम देकर जमीन ली है तो उस पर अवश्य ही घास नहीं उगाएगी।

 लेकिन विपक्षी दलों ने भी इंफोसिस के निवेश को लेकर चिंता जताई है तो वे भी अपनी जगह गलत नहीं हैं।

 सप्तम वाममोर्चा के शासन में तत्कालीन मुख्यमंत्री मुख्यमंत्री बुद्धदेव भïट्टाचार्य ने इंफोसिस को विशेष आर्थिक क्षेत्र (सेज) की शर्त पर जमीन दी थी।

 लेकिन तृणमूल कांग्रेस जब सत्ता में आई तो मुख्यमंत्री ममता बनर्जी ने कंपनी को सेज की सुविधा देने से इनकार कर दिया।

 उसके बाद इंफोसिस भी निवेश करने से पीछे हट गई।

 ममता बनर्जी की पहली सरकार में जब पार्थ चटर्जी उद्योग मंत्री थे तब उन्होंने इंफोसिस को निवेश के लिए तैयार करने की काफी कोशिश की।

 लेकिन बात नहीं बनी।

 कंपनी सेज की सुविधा देने की मांग पर अड़ी रही।

 बाद में जब ममता बनर्जी की दूसरी सरकार बनी तो कुछ विशेष सुविधा देकर कंपनी को निवेश के लिए तैयार करने के लिए फिर प्रयास शुरू हुआ।

 वर्तमान उद्योग व वित्त मंत्री अमित मित्रा इंफोसिस को आइटी पार्क के निर्माण के लिए विशेष रियायत देने की पेशकश की।

 इस पर कंपनी ने निवेश की हामी भरी है लेकिन पश्चिम बंगाल में कब तक उसका आइटी पार्क बन कर तैयार होगा यह अभी तय नहीं है।

 लेकिन इंफोसिस ने निवेश के लिए हामी भरी है तो इसे शुभ संकेत ही माना जाएगा।

 स्थानीय संपादकीय : पश्चिम बंगाल , सौजन्य – दैनिक जागरण।

