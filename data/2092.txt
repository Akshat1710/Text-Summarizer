कांग्रेस की कमजोरी राष्ट्रीय त्रासदी (दैनिक ट्रिब्यून)।

के. नटवर सिंह, सोनिया गांधी के बिना कांग्रेस की कल्पना एक बिखरे हुए कुनबे जैसी है और यदि ऐसा होता है तो यह बिखराव धीमी गति से न होकर काफी तेजी से होगा।

 इस संगठन की कमियों को छुपाने का कोई फायदा नहीं है।

 एक समय में महान और प्रेरणादायक रही कांग्रेस पार्टी अब एक ऐसे धधकते राजनीतिक ज्वालामुखी के मुहाने पर बैठी है जो कभी भी फट सकता है।

 आखिर इसकी रचनात्मकता कहां गायब हो गई है।

 अब तो इसमें थका-हारापन ही ज्यादा दिखाई दे रहा है और नवीनतम सर्जनात्मक विचार नदारद हैं।

 इन हालातों में संगठन के कुछ बड़े नेता चुप्पी साधे रखें तो वे पार्टी का ज्यादा भला करेंगे।

 उन्हें यह एहसास होना ज्यादा जरूरी है कि देश में न केवल राजनीतिक माहौल बल्कि राजनीतिक मौसम तक बदल चुका है।

 कांग्रेस के सामने अब बिल्कुल अलग किस्म की नयी परिस्थिति मुंह बाए खड़ी है और इस दल का तेजी से पतन की ओर अग्रसर होना राष्ट्रीय त्रासदी जैसा है।

 अपनी जीवटता और समर्पण से सोनिया गांधी ने इस दल को पिछले पंद्रह सालों से जिलाए रखा है।

 अब उनका स्वास्थ्य ठीक नहीं रहता।

 कयास है कि उनके बिना कांग्रेस पार्टी धड़ों में बंट जाएगी और यह टूटन बहुत तेजी से हो गुजरेगी।

 यह देखना मेरे जैसे पुराने कांग्रेसी के लिए काफी दुखदायी होगा।

पांच राज्यों में संपन्न हुए विधानसभा चुनावों का नतीजा आज आएगा।

 ऐसी उम्मीद पूरी है कि कांग्रेस पंजाब में बेहतर करेगी।

 उत्तर प्रदेश के चुनावी संग्राम में कांग्रेस समाजवादी पार्टी के कनिष्ठ सहयोगी के तौर पर उतरी है।

 कहावत है कि जब उत्तर प्रदेश को छींक आती है तो जुकाम सारे देश को हो जाता है।

 400 से ज्यादा सीटों वाले उत्तर प्रदेश विधानसभा के निवर्तमान सदन में कांग्रेस के 30 से भी कम विधायक हैं।

 मान लीजिए अब अगर यह संख्या दुगुनी भी हो जाए तो भी राज्य में इसके रुतबे में इजाफा कम ही होगा।

 सट्टे वाले इस राजनीतिक असमंजसता के दौर में नयी भविष्यवाणी यह है कि यूपी में भाजपा सरकार बनाएगी।

 अगर यह सच सिद्ध होता है तो राजनीतिक रूप से भारत की फिजा बदल जाएगी।

 एक धर्म-निरपेक्ष इनसान होने के नाते मेरी यही प्रार्थना है कि साक्षी महाराज जैसे नेता विजयी होकर भारतीय राजनीति को दूषित न कर पाएं।

 कुछ दिन पहले उन्होंने यह घोषणा की थी कि मुसलमानों को चाहिए वह भी अपने मृतकों को दफनाने की बजाय उनका अंतिम संस्कार करें।

 आखिर वे किस दुनिया में जी रहे हैं जो ऐसा कह रहे हैं।

अब बात सुश्री नयनतारा सहगल की करता हूं, सबसे पहले तो यही बताना चाहूंगा कि अपनी जवानी में वे भारत की सबसे खूबसूरत महिलाओं में एक हुआ करती थीं और उन्हें सुरुचि और स्टाइल का सुमेल कहा जाता था।

 जो कोई भी उन्हें देखता था या मिलता था वह तुरंत उनसे प्रभावित हुए बिना नहीं रहता था।

 नयनतारा की माता श्रीमती विजयलक्ष्मी पंडित खुद भी एक चुंबकीय व्यक्तित्व की मालकिन थीं और 1950-60 के दशक में वह एक अंतर्राष्ट्रीय विभूति रही हैं।

 मृत्यु पर्यंत उनका रुतबा भी एक सेलेब्रिटी वाला रहा था।

 उनकी बेटियों में दो, रेखा और रीता की शादी भारतीय विदेश सेवा में कायर्रत अधिकारियों से हुई थी।

 रीता डार से मैं बहुत अच्छी तरह वाकिफ था।

 वे जवानी में चल बसी और मुझे इसका बहुत अफसोस हुआ था।

 मैं नयनतारा सहगल का एक परोक्ष प्रशंसक भी हूं।

 मैंने उनकी लिखी लगभग सभी यथार्थवादी पुस्तकें पढ़ी हैं जिसमें नवीनतम ‘नेहरू का भारत’ भी है, जिसका संपादन उन्होंने किया है।

 नयनतारा की लिखी सबसे पहली पुस्तक ‘ प्रिज़न एंड चॉकोलेट केक’ ने उन्हें काफी प्रसिद्ध कर दिया था।

 आगे चलकर वे एक सृजनशील और मशहूर लेखिका के तौर पर स्थापित हो गई थीं।

 मैंने उनके वे लेख भी पढ़े हैं जो वह अपनी ममेरी बहन इंदिरा गांधी को लेकर लिखा करती थीं।

उम्र के हिसाब से वे आज भी काफी सक्रिय हैं और सेमिनार, पुस्तक मेलों, व्याख्यान इत्यादि में भाग लेती रहती हैं।

 उनके रिश्ते पहले पति से ज्यादा सौहार्द्रपूर्ण नहीं बन पाए थे, लिहाजा तलाक लाजिमी था।

 उनसे मेरी पहली मुलाकात 1961 में तीन-मूर्ति भवन में हुई थी, जहां मैं मशहूर लेखक आर.के. नारायण को प्रधानमंत्री नेहरू से मिलवाने गया था।

 उस वक्त नयनतारा और इंदिरा गांधी वहां उपस्थित थीं।

 नारायण वहां विशेष रूप से नेहरू जी को अपने नवीनतम उपन्यास ‘ए टाइगर फ्रॉम मालगुडी’ की प्रति भेंट करने गए थे।

आप भी सोच रहे होंगे कि आखिर किस कारण से मैं इस लेख में नयनतारा के बारे में इतना कुछ लिख रहा हूं।

 दरअसल पिछले रविवार उन्होंने मुझे देहरादून से फोन किया था और बड़ी शालीनता से मेरे पिछले लेख में रह गई एक गलती की ओर ध्यान आकृष्ट करवाया था।

 मैंने ‘ए वीक विद गांधी’ नामक पुस्तक का लेखक जॉन गुंथर को बता दिया था जबकि असल में इसे लुईस फिशर ने लिखा है।

 नयनतारा ‘द ट्रिब्यून’ अखबार की नियमित पाठक हैं और मेरे कॉलम को पढ़ने की कृपालुता करती हैं।

मैंने अपनी अगली पुस्तक ‘गांधी फॉर बिगिनर्स’ लिखनी शुरू कर दी है।

 मेरी स्वजीवनी ‘वन लाइफ नॉट एनफ’ को मिली अप्रत्याशित सफलता ने मुझे अगली किताब लिखने में कुछ भयभीत कर दिया था क्योंकि मैं सोचता था कि अगर कहीं वह फ्लॉप हो गई तो।

 कोई दो साल तक मैं इसी ऊहापोह में रहा था, लेकिन आखिरकार पिछले महीने फिर से मैंने कलम उठाने का निर्णय कर ही डाला।

मैंने महात्मा गांधी पर लिखी 50 से अधिक पुस्तकें पढ़ी हैं, जिसमें नवीनतम उनके पौत्र राजमोहन गांधी कृत ‘मोहनदास’ है।

 कोई 700 पेज वाली यह काफी लंबी रचना है।

 गांधी की जीवनी के अलावा यही एक ऐसी किताब है जिसमें उनके बारे में बड़ी गहराई से और बेलाग होकर बताया गया है।

 गांधी जी से जुड़ा ऐसा कोई विषय ऐसा नहीं है, जिसे राजमोहन ने इस पुस्तक में न उठाया हो।

 इसमें सरला देवी नामक एक महिला के प्रति गांधीजी की विवाहेतर आसक्ति भी शामिल है।

 यहां तक कि उन्होंने ‘आध्यात्मिक विवाह’ रचाने की सोच ली थी लेकिन गांधीजी के बेटे देवदास के अलावा महादेव देसाई और सी. राजगोपालाचारी के यत्नों से सरला देवी के साथ बना गांधीजी का यह खास रिश्ता टूट गया था।

कोई दस साल पहले मैं केपटाउन गया था जहां दक्षिण अफ्रीका, ब्राजील और भारत के विदेश मंत्रियों की बैठक रखी गई थी।

 केपटाउन छोड़ने से पहले हमारी भेंट राष्ट्रपति थाबो म्बेकी से करवाई गई थी।

 मैंने उनसे कहा, ‘राष्ट्रपति महोदय, अगले हफ्ते राहुल (गांधी) केपटाउन की यात्रा पर आ रहे हैं।

’ इस पर उनका जवाब था, ‘मैं बहुत खुश हूं क्योंकि राहुल द्रविड़ यहां काफी लोकप्रिय क्रिकेटर हैं।

’।

पिछली 27 फरवरी को मेरे अजीज दोस्त और पूर्व-सहयोगी पी. शिवशंकर का देहांत हैदराबाद में हो गया।

 वे 87 बरस के थे और एक मशहूर वकील भी थे।

 (उन्होंने इंदिरा गांधी का मुकदमा लड़ा था और इसे लेकर मोरारजी देसाई उनसे बहुत खफा रहे थे)।

 शिवशंकर अनेक विभागों में केंद्रीय मंत्री रहे हैं, जिसमें कुछ अवधि के लिए विदेश मंत्री भी थे।

 वह बहुत सुलझे हुए और चतुर राजनेता थे।

 हम दोनों अच्छे मित्र थे।

, सौजन्य- दैनिक ट्रिब्यून।

