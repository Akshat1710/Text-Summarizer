पाक की करतूत (दैनिक जागरण)।

सीमा सुरक्षा बल (बीएसएफ) ने भारत-पाक अंतरराष्ट्रीय सीमा पर खोदी गई एक सुरंग का पता लगाकर घुसपैठ कराने की पाकिस्तान की साजिश को नाकाम बना दिया।

 सांबा जिले के रामगढ़ सेक्टर में खोदी गई सुरंग का समय रहते पता चल जाने से आतंकवादियों के नापाक मंसूबों पर पानी फेरने में कामयाबी तो जरूर मिली है लेकिन यह चिंता का विषय है कि पिछले एक साल के दौरान इसी क्षेत्र में यह ऐसी तीसरी सुरंग मिली है।

 पिछले साल नवंबर माह के अंत में बीएसएफ ने चमलियाल में ऐसी ही एक सुरंग का पता लगाकर घुसपैठ कर आए दो आतंकवादियों को मार गिराया था।

 इसमें कोई संदेह नहीं कि मौजूदा सुरंग का इस्तेमाल भी पाकिस्तानी रेंजरों ने आतंकवादियों की घुसपैठ करवाने के लिए करना था।

 अंतरराष्ट्रीय सीमा पर बीएसएफ के जवानों की चौकसी से दुश्मन के इरादों को कामयाबी नहीं मिल रही है लेकिन क्षेत्र की भौगोलिक स्थिति का लाभ उठाकर वह बार-बार इस तरह का दुस्साहस कर रहा है जिस पर लगातार नजर रखने की जरूरत है।

 पिछले साल जुलाई में बीएसएफ और पाक रेंजर ऐसी किसी सुरंग का पता लगाने के लिए संयुक्त रूप से निरीक्षण करने के लिए राजी हुए थे लेकिन दोनों देशों के बीच मौजूदा संबंधों के दृष्टिगत पाकिस्तान से हमें ऐसी कोई उम्मीद रखनी भी नहीं चाहिए।

 रामगढ़ सेक्टर में सुरंग मिलने के बाद बीएसएफ ने पाक रेंजरों के साथ आपत्ति जताने के लिए फ्लैग मीटिंग के भी प्रयास किए लेकिन उनके रवैये को देखते हुए हमें अपने सुरक्षा इंतजामों को और मजबूत बनाने पर ध्यान केंद्रित करना होगा।

 राज्य में पिछले कुछ महीनों के दौरान हुए घुसपैठ के प्रयासों और आतंकवादी घटनाओं में हुई वृद्धि को देखते हुए सीमा पर चौकसी और बढ़ानी होगी और इसमें जरा सी भी शिथिलता महंगी पड़ सकती है।

 सांबा सेक्टर में हाल ही में कई सुरंगों का पकड़ा जाना स्थानीय सहयोग की ओर भी संकेत करता है और हमें अपने भीतर छिपे ऐसे तत्वों का पता लगाने के लिए गुप्तचर एजेंसियों को और सक्रिय करना होगा।

 सीमा पर सुरंग का पता लगाने की राह में तकनीकी उपकरणों का अभाव भी एक बड़ी बाधा है।

 सीमा पार से भारतीय क्षेत्र तक सुरंग की खोदाई के ज्यादातर मामले जवानों की चौकसी से ही उजागर हुए हैं।

 उन्हें ऐसे तकनीकी उपकरण उपलब्ध करवाने की जरूरत है जिससे ऐसी किसी भी साजिश को शुरू में ही नाकाम बनाने में मदद मिले।

सौजन्य- दैनिक जागरण।

