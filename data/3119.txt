कल्‍पेश याग्निक का कॉलम: कोई जेहाद नहीं, ये तो भाड़े पर लिए गए आतंकी हैं, बस – खरीदार इस बार इस्लामिक स्टेट है (दैनिक भास्कर)।

कल्‍पेश याग्निक।

‘अमेरिका ने 911 के बाद सारे दहशतगर्दों के बैंक खाते, जमीन-जायदाद जब्त कर लिए।

 बस यही सख़्ती की कि पैसे उन तक न पहुंचे।

 आज भी वहां ‘मोस्ट वॉन्टेड टेररिस्ट्स’ की लिस्ट ट्रेज़री डिपार्टमेंट जारी करता है।

 जाहिर है, दहशत फिर फटकी तक नहीं।

’ – एक जानकारी।

आखिर ख़ून-ख़राबे से खिलाफ़त का तख़्त बुलंद करने के नापाक मकसद से बना इस्लामिक स्टेट हमारे हिन्दुस्तान में भी घुस ही गया।

और जिन नौजवानों के बारे में पता चला है कि दहशतगर्द बन, धमाके करने और तबाही मचाने निकले थे – कहा जा रहा है कि ‘गुमराह’ हो गए थे।

हर बार ऐसा ही कहा जाता है।

ख़तरनाक ग़लती करते हैं हम ऐसा कहकर।

ये न तो गुमराह हैं।

 न इनका इस्लाम से कोई ताल्लुक है।

 न किसी जेहाद की इनको मालूमात है।

 न कोई ‘खिलाफ़त’ यहां मुमकिन हैन होगी – इसका ख़्याल।

ये तो छंटे हुए गुण्डे थे।

 न तालीम पूरी करना चाहते थे।

 न काम-काज करने को तैयार थे।

 मेहनत से जी चुराते थे।

 मां-बाप को धोखा दे रहे थे।

 उनकी अच्छी-ख़ासी तरबियत को ज़लील अलग कर रहे थे।

 और इसी तरह जुर्म के रास्ते पर चल निकले।

शातिर थे सब के सब।

 तो चोरी-चकारी नहीं सीधे ख़ून-ख़राबे पर उतर पड़े।

 ग़लत से ग़लत को मिलने में देर नहीं लगती।

 गोया कि शैतान तो ताक में ही रहता है कि इंसानियत के दुश्मन किसी तरह इकट्‌ठे हों।

 सो हो गए।

 जरिया बना इंटरनेट।

 उस पर बने ढेरों सोशल मीडिया प्लेटफॉर्म।

कई सारे सोशल मीडिया प्लेटफॉर्म, दरअसल एंटी-सोशल हैं।

इनमें ज़्यादातर इस्लामिक स्टेट ‘हमदर्दों’ के हैं।

दुनिया की तवारीख में इंटरनेट को गुनाहों के लिए इस्तेमाल करने का अग़र अफ़साना लिखा जाएगा तो उसमें इस्लामिक स्टेट का नाम सबसे ऊपर होगा।

दुनिया की किताब में अग़र झूठ और फरेब का सबसे ताकतवर लेकिन स्याह पन्ना होगा तो वह इस्लामिक स्टेट के नाम पर ही होगा।

तोड़फोड़, तबाही और मासूम इन्सानों को मौत के घाट उतारने के कायराना काम में इस्लामिक स्टेट, अपने पुराने ग्रुप अल क़ायदा, पुराने दोस्त तालिबान और कई गुनहगार हुजूमों से टक्कर ले रहा है।

और इसी के हिसाब से, इस्लामिक स्टेट का ख़तरनाक, मनगढ़ंत और हकीकत से कोसों दूर प्रपोगेंडा है।

 नफ़ासत से लिखी इबारत।

 कि आईएस कितना अमीर है।

 कितना मज़बूत है।

 कितना लम्बा-चौड़ा इलाका इसके कब्ज़े में है।

 किन-किन मुल्कों में और कितनी तादाद में वे लोग, जो इस्लाम को ख़त्म करने में लगे थे – आईएस उन्हें बेरहमी से कैसे ख़त्म कर रहा है।

 कितने नौजवान – जो अलग-अलग मुल्कों में ‘मुसलमान होने के सबब से’ ज़ुल्म सह रहे हैं -और काम-धंधा नहीं कर पा रहे- वो इस्लामिक स्टेट से जुड़ रहे हैं।

दुनिया भर में इस तरह के इश्तहार-नुमा वाकयों, जुमलों और वीडियो महफिलों का ज़बरदस्त असर पड़ा।

 मुस्लिम, ख़ासकर कम उम्र के और इंजीनियरिंग तालीम लिए लेकिन काम से बेकार चल रहे, तेज़ी से हरकत में आने लगे।

 अर्जियां भेजने लगे।

 तलाश करने लगे।

 कि किसी तरह आईएस से जुड़ जाएं।

हमारी सरज़मीं से भी ऐसा होना शुरू हो गया।

होना ही था।

आख़िरकार हम तो दहशत का सबसे बड़ा और सबसे आसां निशाना माने जाते हैं।

 हैं भी।

हम तो अरब समन्दर के सीने पर चढ़कर आए किश्ती सवार दहशतगर्दों के क़त्ल किए, नेक इन्सानों के घरवालों के आंसू भुला भी न पाए थे कि फिर किश्ती भर कातिल आ धमके।

 ऐसा अकसर होता।

इस ट्रेन धमाके से कितने धमाके ताज़ा हो गए।

 दिल्ली, बम्बई- गिना नहीं पाएंगे।

 अहमदाबाद, बेंगलुरू- कितने शहरों के नाम जेहन में कौंध जाते हैं।

नहीं ही रुकता धमाकों का सिलसिला।

हैदराबाद ने फौरन पहचान लिया था।

 लेकिन हम हिन्दुस्तानी ठहरे।

 हर हमले में जख़्मी होकर भी माफ़ी देने के लिए आगे आ जाते हैं।

 हर हादसे में रो कर भी, दूसरों के आंसू पोंछने पहुंच जाते हैं।

कुछ तबीयत ही ऐसी है हमारी।

 कुछ तरबियत ही ऐसी है हमारी।

 कुछ तासीर ही ऐसी है हमारी।

 माफ़ कर देते हैं।

तो तेलंगाना पुलिस ने, तेलंगाना खुफ़िया डिपार्टमेंट ने सबसे पहले कॉलेज के नौजवानों को दुबई के जरिये, सीरिया भागने के मक़सद को पकड़ा था।

लेकिन छोड़ दिया।

 समझाइश देकर।

फिर वही सोचकर, कि गुमराह हैं।

 ज़रुरतमंद हैं।

 ग़लतफ़हमी का शिकार हैं।

जबकि सारे के सारे -चाहे ज़्यादातर इंजीनियरिंग तालीम लिए हों- कहीं न कहीं मुल्ज़िम थे ही।

 बस, मुजरिम बनने की देर थी।

 या कि गुनहगार बनने की फिराक में थे।

जब हैदराबाद में यह सब चल ही रहा था कि बम्बई के करीब कल्याण इलाके में ज़लजला उठा।

 वहां का 22 साल का अरीब मजीद, इस्लामिक स्टेट में भर्ती होने वाला बन गया।

 कब बग़दाद के लिए निकले ग्रुप में से अरीब तुर्किस्तान पहुंच गया।

 कब फिर कहां-कहां पहुंच कर, आईएस के गुनहगारों में शरीक हो गया, लम्बी दास्तां है।

 ये दरअसल 4 इंजीनियरिंग स्टूडेन्ट्स का मामला था।

 और एक मौलाना का।

 जो बम्बई से आकर ‘इस्लाम’ की ऐसी तालीम देते थे – कि इनके मन में सीधे ‘इस्लाम बचाने’ की बात जग जाती।

इसलिए इस्लामिक स्टेट पहुंच गए।

ऐसी ही दास्तां तो लखनऊ में पुलिस एनकाउन्टर में मारे गए सैफुल्लाह की है।

कि एयरफोर्स में एयरमैन रहे ग़ौस मोहम्मद ने ‘गुमराह’ कर दिया।

 उसकी तमन्ना पाकिस्तान को जीतते देखने की थी।

 वह बचपन से ही अरब मुल्कों में जाना चाहता था।

और उसके वालिद सख़्त कायदे-कानून वाले हैं।

 उसे डांटते रहते थे।

 कि काम करो।

 जैसे कि अरीब के वालिद डॉ. मजीद।

 ख़ुद पुलिस में पहुंचे थे।

हां, सैफुल्लाह के वालिद सरताज़ ने तो ग़जब कर दिया।

 ‘जो अपने मुल्क का न हुआ, वो मेरा क्या होगा।

’ जैसी अलग ही सख़्ती कर, उसकी लाश तक लेने से इनकार कर दिया।

बस, यही फ़र्क है मोहम्मद सरताज़ में और बाकी लोगों में।

जानते सब हैं।

 भीतर ही भीतर मानते भी हैं।

 कि दहशत फैलाना, क़त्ल करना कोई रास्ता भटक जाना नहीं है।

 किसी की कोई ज़रूरत नहीं है।

 कोई बेचारगी ऐसी दरिंदगी की तरफ़ नहीं ले जाती।

 कोई मजबूर, गुमराह होकर ट्रेनों में बम नहीं प्लांट करता।

 कोई बेकार-बेरोजगार, तंग होकर अनजान-मासूम औरतों-बच्चों-बूढ़ों को हलाक करने नहीं निकल जाता।

लेकिन जानते हुए भी हम सबब की तलाश करने लगते हैं।

कोई वज़ह हो ही नहीं सकती कि इंजीनियरिंग डिप्लोमा का ड्रॉपआउट अतिफ मुजफ्फर ख़ुद को ‘ख़ुरासान का अमीर’ ऐलान कर दे।

 इंटरनेट से बम बनाने – रखने की ट्रेनिंग ले।

वजह एक ही है – वह बिकने को तैयार खड़ा था।

 भाड़े पर उठने को बाज़ार में निकल गया था।

ऐसी ही जुर्मों से भरी ज़िंदगी उन तमाम आठों मुल्ज़िमों की है जो भोपाल-उज्जैन पैसेंजर ट्रेन में धमाके करने में कामयाब हो गए।

 सारे दहशतगर्द एक ही जैसे।

लेकिन जो बात दबा दी जाती है – वो है इन सबकी दौलत की हवस।

इनको इस्लाम से कोई लेना-देना नहीं है।

 इनका मकसद है मेहनत किए बग़ैर, जल्दी से, रातोरात क़ामयाब होना।

बम से लोगों को उड़ा दो।

 इस्लामिक स्टेट खूब दौलत देगा।

 बम्बई धमाकों वाला कातिल पाकिस्तानी-ब्रिटिश (डेविड) दाऊद गिलानी हेडली याद ही है सबको।

 उसने बताया था न कोर्ट में, कि लम्बी-चौड़ी रकम पहुंचाने पाकिस्तान गया था।

 हर दहशतगर्द ढेर सारे पैसे पाता है।

 कोई नौजवान जेहाद के लिए नहीं जाता।

 आईएस का ‘पैसों के लिए माहौल बनाना’ कोई नई बात नहीं है।

कश्मीर में जो भी हिज़्बुल या जमात या लश्कर या दावा या उल-जलूल जो भी नाम रख रखे हों- इन टेरर ग्रुप्स ने वहां तबाही के दौर में ख़ूब प्रपोगेंडा किया था कि नौजवान मुसलमानों को ग़ज़ब के पैसे मिलेंगे।

 यहां तक कि तब हेडलाइन्स छपती थीं हर साल कि ‘कश्मीरी दहशतगर्द को इस बार 160 फीसदी इंक्रीमेंट।

’।

और आईएस के भी हजारों-लाखों पेज, ब्लॉग, पोस्ट, वीडियो पैसों के गिर्द घूमते रहते हैं।

 इसी साल की अमेरिकी और ब्रिटेन की खुफिया रिपोर्टों में बताया गया कि आतंकियों के करीब 90 हजार ट्वीट रोज होते हैं जिनका मुकाबला हुकूमतों को करना पड़ता है।

ब्रिटेन की लड़की अक्सा महमूद स्कॉटलैंड से भागकर अभी तीन साल पहले इस्लामिक स्टेट में भर्ती हुई।

 उसने ढेरों ब्लॉग लिखे हैं कि ‘मुफ़्त मकान, मुफ़्त बिजली, कॉस्मेटिक्स और लड़कियों को जो मिलना ज़रूरी है – वो सब महंगा-साजोसामान आईएस देगा।

 जंगली गुफ़ा नहीं है ये -जैसा कि लगता है।

 इसलिए, आओ।

’।

लाखों डॉलर इन नए रिक्रूट पर ख़र्चे जा रहे हैं।

 हां, अमेरिकी एयर स्ट्राइक्स के बाद से पैसे देना कम भी हुआ है।

लेकिन दहशतगर्द किसी ‘आइडियोलॉजी’ के लिए ख़ून-विस्फोट नहीं कर रहे – यह ज़ोरदार लफ़्जों में कोई नहीं बताता।

ये गुनहगार किसी ‘रेडिकलाइज़ेशन’ की वजह से नहीं बने – बल्कि गुनाह करने की फितरत, आदत और शौक के कारण बने हैं – यह कोई खुलकर नहीं कहता।

मैं आज ऐसा कहना चाहता हूं।

हां उनकी बेचारगी और हालात की पैरवी ख़ूब की जाती है।

ऐसा करना भी दहशत फैलाना ही है।

 गुनहगारों को गुमराह कह बचाने वालों को रोकना असंभव है – किन्तु रोकना ही होगा।

जिन्होंने दहशतगर्दियों के धमाकों-हमलों में अपनों को खोया है – ‘असंभव के विरुद्ध’ सिर्फ उनके साथ है।

 और उनके इंसाफ के लिए हमेशा ही लड़ेगा।

आमीन।

(लेखक दैनिक भास्कर के ग्रुप एडिटर हैं।

)।

सौजन्य- दैनिक भास्कर।

