त्वरित न्याय की आस (दैनिक ट्रिब्यून)।

सुप्रीम कोर्ट की स्वागतयोग्य पहल।

त्वरित न्याय की जरूरत को रेखांकित करते हुए सुप्रीम कोर्ट ने निचली अदालतों को कहा है कि जमानत के आवेदनों का एक हफ्ते के भीतर तथा सभी तरह के गंभीर आपराधिक मामलों का दो साल के भीतर निपटारा किया जाना चाहिए।

 साथ ही, जो मामले पांच साल या उससे अधिक समय से लंबित चल रहे हैं, उनको 2017 के अंत तक निपटा दिया जाए।

 निचली अदालतों में सालों से लंबित ऐसे मामलों के त्वरित निपटान के लिए सुप्रीम कोर्ट की यह ‘कार्य-योजना’ एक स्वागतयोग्य कदम है।

 आपराधिक मामलों के निपटान के लिए कोर्ट द्वारा तय की गई यह समय-सीमा बहुप्रतीक्षित थी।

 आपराधिक मामलों की त्वरित सुनवाई किसी भी अभियुक्त का मौलिक अधिकार है।

 न्याय की सार्थकता इसी में है कि वह समय पर मिले।

 न्यायमूर्ति आदर्श के. गोयल एवं न्यायमूर्ति उदय ललित की खंडपीठ ने इस ऐतिहासिक फैसले में जोर देकर कहा है कि निचली अदालतों और हाईकोर्टों के लिए उचित कार्ययोजना तैयार की जाए ताकि त्वरित न्याय सुनिश्चित हो सके।

 सभी हाईकोर्टों को कहा गया है कि वे निचली अदालतों को निर्देश जारी करें कि न्यायिक अधिकारी सामान्यत: जमानत के आवेदनों का निपटारा करे और इसकी समय-सीमा एक सप्ताह हो।

 जिन मामलों में अभियुक्त हिरासत में हों, उनकी मजिस्ट्रेटी जांच छह माह के भीतर पूरी कर ली जाए तथा सेशन कोर्ट अपने यहां लंबित ऐसे मामलों की दो साल के भीतर जांच पूरी करें।

सर्वोच्च अदालत ने हाईकोर्टों को यह भी कहा है कि वे यह निगरानी भी रखें कि त्वरित न्याय की इस कार्ययोजना का तुरंत क्रियान्वयन हो, साथ ही न्यायिक अधिकारियों के कार्य-निष्पादन पर भी नियमित तौर पर नजर रखी जाए और कार्य-निष्पादन को न्यायिक अधिकारियों की वार्षिक गोपनीय रिपोर्ट का मापदंड बनाया जाए।

 सर्वोच्च अदालत ने हाईकोर्टों को भी यह सुनिश्चित करने का निर्देश दिया है कि उनके समक्ष दायर की गई जमानत की अर्जियों का एक माह के भीतर फैसला हो जाए।

 आंकड़े बताते हैं कि निचली अदालतों में साल 2015 के अंत तक पांच साल या उससे भी अधिक पुराने करीब 43 लाख मामले लंबित पड़े थे जबकि 3599 अभियुक्त पांच साल से अधिक समय से हिरासत में चल रहे थे।

 सुप्रीम कोर्ट के इस ताजा फैसले से ऐसे कैदियों और उनके परिजनों में त्वरित न्याय की आस जगी है जो वर्षों से जेलों में बंद पड़े हैं।

 कोर्ट का यह फैसला निश्चित ही न्यायपालिका पर भरोसे तथा उसके प्रति सम्मान को और भी बढ़ाएगा।

, सौजन्य- दैनिक ट्रिब्यून।

