बहाने से कालेधन का समर्थन (दैनिक जागरण)।

किसी देश के जीवन में कम ही ऐसे अवसर आते हैं जब सरकार का एक फैसला बहुत बड़े परिवर्तन का कारण बन जाए।

 नरेंद्र मोदी के नेतृत्व वाली राष्ट्रीय जनतांत्रिक गठबंधन सरकार का पांच सौ और एक हजार के नोट बंद करने का फैसला ऐसा ही है।

 इस एक फैसले से मोदी ने वह किया जो आज तक भारत का कोई प्रधानमंत्री नहीं कर पाया।

 उन्होंने एक झटके में बेहिसाब पैसे वालों की तिजोरी से बहुत बड़ी मात्रा में पैसा निकालकर सरकार की तिजोरी में डालने का काम किया है।

 कालेधन के खिलाफ ऐसी सर्जिकल स्ट्राइक इससे पहले कभी नहीं हुई थी।

 ऐसा कदम वही नेता उठा सकता है जिसमें राजनीतिक इच्छाशक्ति हो और जो देश हित के मामले पर कोई भी जोखिम मोल लेने को तैयार हो।

 मोदी के इस कदम ने करोड़ों ईमानदार लोगों को गर्व से सीना फुलाने का अवसर दिया है।

 चाणक्य ने कहा था कि राजा को अपनी नीतियों के बारे में कछुए की तरह आचरण करना चाहिए।

 जितनी जरूरत हो उतना ही उजागर करना चाहिए, जैसा कि कछुआ करता है।

 प्रधानमंत्री मोदी इसी नीति पर चलते हुए नजर आ रहे हैं।

 वे पिछले ढाई साल से कालेधन के खिलाफ जो कदम उठा रहे थे उससे लोगों को दिखा ही नहीं कि कालेधन की कमर तोड़ने के लिए पांच सौ और एक हजार के नोट को चलन से बाहर कर देंगे।

 इस कदम को जनता ने हाथोंहाथ लिया है।

 लोगों को परेशानी हो रही है, फिर भी सरकार की नीति को सब सही बता रहे हैं।

 जो बात आम आदमी को कुछ क्षण में समझ में आ गई वह देश के कई विपक्षी दलों को कई दिन बाद भी समझ में नहीं आ पाई है।

 जिस आम आदमी की जेब में कुछ नहीं वह दो हजार और चार हजार रुपये के लिए लाइन में खड़े होकर भी सरकार की सराहना कर रहा है, लेकिन कांग्रेस, तृणमूल कांग्रेस, आम आदमी पार्टी, बसपा और सपा जैसे दलों की प्रतिक्रिया देखकर लग रहा है जैसे उनका सब कुछ लुट गया हो।

 आठ नवंबर की रात जब राष्ट्र के नाम संदेश में प्रधानमंत्री ने कहा कि आज रात बारह बजे से पांच सौ और एक हजार रुपये के नोट लीगल टेंडर नहीं रहेंगे तो देश में एक नया बदलाव आ गया।

 अब भारत आठ नवंबर के पहले जैसा कभी नहीं रहेगा।

 मोदी के इस एक कदम से देश की अर्थव्यवस्था ही नहीं, राजनीति और समाज भी बदलेगा।

 आम आदमी इस बात से खुश है कि खाली जेब और बैंकों के सामने कतार में खड़े होने से उसे जितना कष्ट हो रहा है उससे कई गुना ज्यादा कष्ट में वे हैं जिनकी तिजोरी नोटों से भरी है।

 कांग्रेस के वरिष्ठ नेता जनार्दन द्विवेदी का यह कथन पूरे परिदृश्य का सटीक वर्णन करता है कि प्रधानमंत्री के इस फैसले से एक दिन के लिए ही सही, देश में समाजवाद आ गया।

 बड़े नोट बंद करने के फैसले से आतंकवादियों और नक्सलियों की तो आर्थिक कमर ही टूट गई।

 जो लोग समझते थे कि उनके कालेधन में वह जादू है जो किसी सरकार या व्यवस्था को खरीद सकता है उन्हें रोने के लिए कंधा नहीं मिल रहा है।

 आर्थिक उदारीकरण के बाद से समाज में एक नई संस्कृति पनप रही थी।

 रिश्वतखोरी, टैक्स चोरी और अन्य दूसरी तरह के गलत कामों से रातों रात धनवान बने लोग पैसे का जैसा फूहड़ प्रदर्शन करने लगे थे उससे ईमानदार आदमी सहमा हुआ और अपमानित महसूस कर रहा था।

 समाज में ईमानदार आदमी एक आवश्यक बुराई बन कर रह गया था।

 यह तो नहीं कह सकते सब कुछ रातों रात बदल जाएगा, लेकिन एक बात दावे और विश्वास के साथ कही जा सकती है कि बदलाव की शुरुआत हो गई है और जो लोग भी इस बदलाव की गति को तेज करना चाहते हैं उन्हें किसी का काला धन सफेद करने में भागीदार बनने से बचना होगा।

 यह कालिया नाग बाद में उनको ही डसेगा।

 प्रधानमंत्री का यह कदम और आने वाले कदम देश में एक ईमानदार आर्थिक व्यवस्था की जमीन तैयार करेंगे।

 अब यह हम लोगों पर निर्भर है कि इसे खाद पानी देकर हरा भरा करें या बंजर बन जाने दें।

 कहने को तो बड़े नोट बंद करने का फैसला एक आर्थिक कदम है, लेकिन राजनीति पर इसका सबसे पहला असर पड़ा है।

 कई राजनीतिक दलों और नेताओं की आर्थिक जमीन खिसक गई है।

 उन्हें समझ में नहीं आ रहा है कि वे कालेधन के बिना राजनीति कैसे करेंगे।

 राजनीति पर इसका कैसा और कितना असर पड़ा है, इसका अंदाजा इसी बात से लगता है कि भ्रष्टाचार विरोधी आंदोलन की लहर पर सवार होकर आने वाले अरविंद केजरीवाल और मां, माटी, मानुष की बात करने वाली ममता बनर्जी के व्यवहार और बयानों से तो ऐसा लगता है जैसे उन पर वज्रपात हो गया हो।

 सबसे ज्यादा समय तक सत्ता में रहने वाली कांग्रेस पार्टी ने तो शायद तय कर लिया है कि वह वह ऐसे ही काम करेगी जिससे आम लोगों से दूर हुआ जा सके।

 दरअसल सरकार के इस कदम से तिलमिलाए नेता सीधा विरोध करने की बजाय विरोध का बहाना खोज रहे हैं।

 विरोध के लिए ये नेता किसान और गरीब की दुहाई दे रहे हैं, लेकिन उस गरीब और किसान की दिक्कत कम करने के लिए कुछ करने को तैयार नहीं हैं।

 उनकी नजर में इसका एक ही उपाय है कि इस कदम को वापस ले लिया जाए।

 लोग सुप्रीम कोर्ट चले गए, लेकिन उसने कह दिया कि सरकार ने ठीक कदम उठाया है और अदालत इसे रोकेगी नहीं।

 पिछले ढाई साल में यह चौथा अवसर है जब राजनीतिक दल और मीडिया का एक वर्ग आम लोगों की राय के खिलाफ चल रहा है।

 पहला अवसर था 2014 के लोकसभा चुनाव का।

 देश और दुनिया का अंग्रेजी मीडिया मोदी के खिलाफ लामबंद था।

 कोई 130 से 150 सीट से ज्यादा देने को तैयार नहीं था, फिर ब्रिटेन में यूरोपियन यूनियन से निकलने के लिए जनमत संग्रह हुआ।

 मीडिया, नेता और बुद्धिजीवी जो भविष्यवाणी कर रहे थे नतीजा उसके उलट आया।

 उसके बाद हाल में अमेरिका के राष्ट्रपति के चुनाव में डोनाल्ड ट्रंप को मतदान से पहले ही हारा हुआ मान लिया गया था।

 अब वही कहानी फिर दोहराई जा रही है।

 घंटों बैंक के सामने लाइन में खड़े रहने वालों को सरकार के इस फैसले से कोई शिकायत नहीं।

 इस फैसले का विरोध करने वाले दरअसल एक हारी हुई लड़ाई लड़ रहे हैं।

 उनकी उम्मीद एक ही बात पर टिकी है कि लाइन में खड़े होने वाले भड़कें या उनको भड़काया जा सके।

 इसलिए कोई कह रहा है कि गरीब आदमी को भिखारी बना दिया है तो कोई कह रहा है स्याही का निशान लगाने की बात करके गरीब को बेईमान ठहराया जा रहा है।

 ऐसे कुतर्कों से विरोधी कुछ दिन चर्चा में तो रह सकते हैं, पर जनसमर्थन मिलने की कोई सूरत नजर नहीं आती।

 वे बड़े नोट बंद करने के फैसले का कुतर्कों के जरिये जितना विरोध करेंगे उतना ही यह खतरा बढ़ेगा कि उन्हें गरीब के बजाय कालेधन वालों का हमदर्द मान लिया जाए।

 आज मुद्दा एक ही है कि आप कालेधन के खिलाफ हैं या पक्ष में।

 लेखक प्रदीप सिंह, राजनीतिक विश्लेषक एवं स्तंभकार हैं , सौजन्य – दैनिक जागरण।

