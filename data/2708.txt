पिता ने कहा बेटा काम का नहीं, फिर कुछ बना तो मिली खुशी (दैनिक भास्कर)।

हरियाणा हांसी के रहने वाले मेरे पिता रामसिंह सैनी सेल्स टैक्स में इंस्पेक्टर थे।

 वे मुझे हमेशा उलाहना देते थे, ‘औलाद काम की नहीं निकली।

’ उन्हें लगता था कि मैं कोई आईएएस या इंजीनियर नहीं बन सका, क्योंकि मुझे हॉस्पिटलिटी और फूड सेफ्टी में रुचि थी।

मैंने हॉस्पिटलिटी एंड होटल एडमिनिस्ट्रेशन में बीएसएसी किया।

 फिर फूड सेफ्टी एंड क्वालिटी मैनेजमेंट में पीजी डिप्लोमा किया।

 टूरिज्म मैनेजमेंट में मास्टर्स किया, फाइनेंस मैनेजमेंट में एमबीए किया, लेकिन पिताजी कभी खुश नहीं हुए।

 मेरे दादा चौधरी गैलाल सैनी भी हांसी नगरपालिका के कमिश्नर थे।

 एक तरफ मेरा जुनून था और दूसरी तरफ मुझे परिवार में कभी इसके लिए प्रोत्साहन नहीं मिला।

बेंगलुरू के इंस्टिट्यूट ऑफ होटल मैनेजमेंट से निकलने के बाद मैंने थोड़े दिन पिज्ज़ा हट और ओबेरॉय ग्रुप के साथ काम किया।

 फिर भारतीय पर्यटन विकास निगम के दिल्ली स्थित अशोका होटल की कॉफी शॉप और मल्टी क्यूजि़न रेस्तरां में आठ साल काम किया लेकिन, पिताजी को हमेशा लगता कि कुछ और करता तो ठीक था।

 एक दिन अखबार में निकले विज्ञापन को देखकर मैंने राष्ट्रपति भवन में शेफ की नौकरी के लिए आवेदन किया, तब यह नहीं लगा था कि यह नौकरी मिल जाएगी।

 इंटरव्यू के कई दौर हुए और पिछले साल जून में मैं इसके लिए चुन लिया गया।

 जब पिताजी को बताया तो उनकी खुशी का ठिकाना नहीं रहा।

 पहली बार उन्हें लगा कि जो वे चाहते रहे बेटे ने उससे कहीं आगे जाकर स्थान पाया है, सीधे राष्ट्रपति भवन में शेफ।

 वह भी राष्ट्रपति भवन में अब तक का सबसे कम उम्र (34) का एग्ज़ीक्यूटिव शेफ।

 उसके आगे आईएएस और आईपीएस अधिकारी कुछ भी नहीं।

 उनकी खुशी देखकर मुझे खुशी मिली।

 यह तो हुई पिता की खुशी, लेकिन मुझे खुशी तब मिली, जब दुनियाभर के राष्ट्राध्यक्ष और शासनाध्यक्षों के शेफ को मेरी मेजबानी में भारत में आमंत्रित किया गया।

, मेरी जिंदगी में सफलता और खुशी इस तरह आई है कि तय करना मुश्किल है कि इसे सफलता कहें कि खुशी।

 राष्ट्रपति भवन में आने के कुछ माह बाद ही मैं राष्ट्रपति, प्रधानमंत्री, महाराजा व महारानियों के शेफ के क्लब दे शेफ दे शेफ्स (सीसीसी) का सबसे युवा सदस्य बना।

 इसमें व्हाइट हाउस और बकिंगघम पैलेस के शेफ भी सदस्य हैं।

 भारत 1990 से इस क्लब का सदस्य है लेकिन, उसे कभी क्लब की वार्षिक बैठक की मेजबानी नहीं मिली।

 मैंने सीसीसी के संस्थापक गिलेस ब्रैगार्ड को निमंत्रण-पत्र लिखा।

, पिताजी ने पूछा कि दुनिया के इतने बड़े-बड़े खानसामों को आमंत्रित क्यों कर रहा है।

 पिताजी को लग रहा था कि सारा खर्च मुझे करना होगा।

 तब मैंने कहा खर्च सरकार कर रही है।

 इस साल 23 से 28 अक्टूबर तक व्हाइट हाउस के क्रिस्टेटा पेसिया कॉमरफोर्ड, बकिंगघम पैलेस के मार्क फ्लैगन सहित फ्रांस, जर्मनी, आयरलैंड और चीनी राष्ट्रध्यक्षों सहित कई एग्ज़ीक्यूटिव शेफ राष्ट्रपति भवन के मेहमान बने।

 बैठक तो होटल में हुई, लेकिन जिस दिन सारे शेफ राष्ट्रपति भवन के किचन में आए तो मैंने उन्हें हमारे यहां के स्ट्रीट फूड की झलक देने की सोची।

 आलू की टिक्की और गोलगप्पे खाकर उन सबको मजा आ गया।

 उन्होंने जलेबी बनाने में भी हाथ आजमाया।

, सीसीसी के अध्यक्ष व मोनाको के प्रिंस अल्बर्ट द्वितीय के शेफ क्रिश्चियन गार्सिया ने कहा सारे शेफ भारतीय खानों के दूत बनने को मचल रहे हैं।

 लौटने के बाद उन सभी ने मिलकर ई-मेल भेजा कि यह सीसीसी की अब तक कि सर्वश्रेष्ठ बैठक थी।

 मैं तो जैसे चांद पर पहुंच गया।

 आखिरकार मैंने अपनी तरह से कुछ देश-सेवा जो की थी।

मोंटू सैनी।

राष्ट्रपति के शेफ, सौजन्य- दैनिक भास्कर।

