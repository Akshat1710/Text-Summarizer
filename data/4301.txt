पुलिस की लापरवाही (दैनिक जागरण)।

आतंकवाद से ग्रस्त जम्मू शहर के अति व्यस्त बस अड्डे पर नियमों के विपरीत कैदियों को खाना खिलाने के लिए लाना और फिर उन्हें खुले में छोडऩा पुलिस की घोर लापरवाही को दर्शाता है।

 बस अड्डे पर हर समय सैकड़ों लोग मौजूद रहते हैं और वारदात होने का खतरा बना रहता है।

 यहां पर कैदियों को खाना खिलाने के लिए पहली बार नहीं लाया गया है।

 इससे पूर्व कश्मीर के कुलगाम जिले की पुलिस भी एक मामले की सुनवाई के बाद उन्हें खाना खिलाने के लिए जम्मू के बस अड्डे पर ले आई थी।

 यह सही है कि पुलिस के उच्चाधिकारियों ने मामले की जांच करने के बाद लापरवाह पुलिस कर्मियों के खिलाफ कार्रवाई भी की थी, लेकिन इस प्रकार की घटनाओं से पुलिस की कार्यप्रणाली पर प्रश्नचिन्ह लगते हैं।

 जम्मू जैसे अति संवेदनशील क्षेत्र में भी अगर पुलिस हथकड़ी लगे कैदियों को इस तरह खुले में छोड़ती है तो आम आदमी किस प्रकार ऐसे सुरक्षाकर्मियों से कोई उम्मीद कर सकता है।

 यह सर्वविदित है कि जम्मू में भी कैदियों के फरार होने की घटनाएं दर्ज हुई हैं।

 ऐसे हालात में जब सरकार हर जगह कैदियों को कड़ी निगरानी में रखने और उनकी हर गतिविधि पर नजर रखने के निर्देश जारी किए हैं।

 पुलिस के उच्चाधिकारियों को चाहिए कि वे मामले की जांच करवाएं और लापरवाह पुलिस कर्मियों के खिलाफ कार्रवाई करें।

 वे यह भी सुनिश्चित बनाएं कि इस प्रकार की घटनाएं भविष्य में न घटित हो।

 जम्मू शहर में वर्षों बाद शांति हुई है और शरारती तत्वों की यह कोशिश रहती है कि वे किसी घटना को अंजाम देकर माहौल को खराब करें।

 पुलिस व खुफिया एजेंसियों से अच्छा और कौन समझ सकता है।

 यह संदेश सभी पुलिस के जवानों के बीच जाना चाहिए।

 जवानों का भी यह फर्ज बनता है कि वे सरकार द्वारा बनाए गए नियमों का पालन करें और किसी भी कैदी को इस प्रकार बाजार में खाना खिलाने के लिए न लाएं।

 स्थानीय संपादकीय : जम्मू-कश्मीर , सौजन्य- दैनिक जागरण।

