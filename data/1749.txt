अंपायर क्यों देते हैं बल्लेबाजों को संदेह का लाभ।

 (दैनिक भास्कर)।

क्रिकेट में अंपायरिंग कमजोर दिल शख्स का काम नहीं है।

 किसी टेस्ट मैच में अंपायर को प्राय: नज़दीकी मामलों में चालीस ऐसे फैसले लेने पड़ जाते हैं, जिस पर मैदान में खड़े 11 खिलाड़ियों ने पुरजोर अपील की हो।

 इन फैसलों में उस टीम की तकदीर बदलने की संभावना होती है।

 2009 में डिसिजन रिव्यू सिस्टम (डीआरएस) लागू करने के साथ अंपायर का फैसला अंतिम नहीं रहा।

 अब हर गेंद पर निगाह रखने व बल्लेबाज के छोर पर हर आवाज दर्ज के लिए चार से छह हॉक आई कैमरे और स्निक-ओ-मीटर का इस्तेमाल किया जाता है।

कुछ समय पूर्व भारत-इंग्लैंड के बीच हुई टेस्ट सीरिज और भारत-ऑस्ट्रेलिया मौजूदा सीरीज में बड़ी संख्या में फैसले डीआरएस से उलट दिए गए।

 आंकड़ेें देखने पर मुझे आश्चर्य हुआ कि 2009 और 2014 के बीच मैदानी अंपायरों के 1,201 फैसलों को चुनौती दी गई, जिसमें से 25.81 फीसदी थर्ड अंपायर ने उलट दिए।

 अनिश्चतता के माहौल में लिए गए हर चार में से एक से अधिक फैसले गलत साबित हुए।

 हम उन फैसलों की तो बात कर ही नहीं रहे हैं, जिन्हें किसी टीम ने चुनौती नहीं दी।

 ये आंकड़ें देखकर सवाल उठते हैं कि योग्य, सुप्रशिक्षित और अनुभवी अंपायरों के रहते इतनी बड़ी संख्या में गलतियां कैसे हुईं।

 क्या इसे आकलन की गलती कहा जाए या इसके पीछे अन्य कारण हैं।

 डैनियल चेन, टोबियस मॉस्कोविट्ज और केली शू के ‘क्वार्टरली जर्नल अॉफ इकोनॉमिक्स’ में मार्च 2016 में प्रकाशित रोचक शोधपत्र में निर्णय प्रक्रिया पर अनजाने प्रभाव डालने वाली गलतियों पर अच्छा प्रकाश डाला गया है।

 मानवीय मन तीव्र, चिंतन करने वाला और तार्किक होता है लेकिन, आश्चर्यजनक रूप से यह अवचेतन स्तर पर काम करने वाले इंट्यूशन (सहज-प्रवृत्ति) के प्रभावों में बह जाता है।

 क्रिकेट अंपायर का मन इसका अपवाद नहीं है।

 ऐसे पूर्वग्रह हो सकते हैं, जो उसके मन को प्रभावित कर सकते हैं, लेकिन नीचे दिए गए प्रभाव (लेखक की दृष्टि में) सबसे महत्वपूर्ण हैं।

गैम्बलर्स फैलसी : इसे मोंटे कार्लो फैलसी भी कहते हैं।

 यह गलत धारणा कि किसी अवधि में कोई चीज सामान्य से ज्यादा बार होती है तो भविष्य में इसके होने की आवृत्ति कम होगी।

 अथवा कोई चीज अभी कम बार हो रही है तो भविष्य में उसके होने की आवृत्ति अधिक होगी।

 आप तीन बार सिक्का उछाले और हर बार ‘हैड्स’ ही आए तो आपको भीतर से लगेगा कि चौथी बार ‘टैल्स’ आएगा।

 इसे गैम्बलर्स फैलसी कहते हैं व इसकी वजह से कैसिनो में कई लोग दीवालिया हुए हैं।

बेसबॉल फैसलों के डेटा का व्यापक विश्लेषण करके मॉस्कोविट्ज ने कुछ निष्कर्ष निकाले थे।

 इन्हेें क्रिकेट पर लागू करें तो पाएंगे कि एलबीडब्ल्यू की एक संदिग्ध अपील मान ली गई तो अगली ऐसी अपील माने जाने की संभावना 3.5 फीसदी कम हो जाएगी।

 यदि पहली दो अपील मान ली गई तो तीसरी के माने जाने की संभावना 5 फीसदी कम हो जाएगी।

 इस तरह खिलाड़ियों की ओर से बार-बार की जाने वाली अपील का अंपायर के मन पर उलटे अनुपात में असर पड़ता है।

डिफॉल्ट ऑप्शन बायस : यह एक और संज्ञानात्मक मानवीय कमजोरी है।

 जटिल चुनाव की असुविधा टालने के लिए हम मानव, हमें दिया गया डिफॉल्ट ऑप्शन चुन लेते हैं।

 क्रिकेट के नियम बल्लेबाज को संदेह का लाभ देते हैं, इस तरह ‘नॉट आउट’ का फैसला डिफॉल्ट ऑप्शन है।

 डीआरएस के युग में गलती होने का डर अंपायर पर हावी होता है ।

 इस तरह चाहे उन्हें भीतर से कुछ अलग ही लग रहा हो पर वे उंगली उठाने पर सिर को इनकार में हिलाने को ज्यादा तरजीह देते हैं।

घरेलू टीम के लिए पक्षपात :घरेलू अंपायरों के काफी संख्या में फैसले घरेलू टीम के पक्ष में पाए गए हैं।

 दूसरी तरफ कुछ ऐसे घरेलू अंपायर भी होते हैं, जो पक्षपात की इस प्रवृत्ति के प्रति इतने संवेदनशील होते हैं कि नज़दीकी फैसलों में वे अवचेतन के स्तर पर अवांछित सुधार कर देते हैं।

 डीआरएस ने यही ज्ञात तथ्य रेखांकित किया है कि अंपायर भी हमारे जैसे ही मानव मात्र हैं।

 इन कमजोरियों के प्रति सतर्क रहने से भी कोई मदद नहीं मिलती, क्योंकि वह फिर उस आधार पर फैसले लेगा।

 क्रिकेट में अंपायर से जुड़ीं मैदानी नाटकीयताओं और मैच के बाद दोनों पक्षों की ओर से विस्फोटक आरोप-प्रत्यारोप के किस्से भरे पड़े हैं।

 लेकिन अब जब फैसला बदलने के हर वाकये में अंपायर की कमजोरियां बड़े परदे पर तत्काल उजागर हो जाती हैं, तो ये गलतियां न्यूनतम करने के लिए क्या किया जा सकता है।

 पहला स्वाभाविक उत्तर तो बेहतर प्रशिक्षण है।

 फैसला उलटने वाली टेक्नोलॉजी का ही उपयोग एेसे सिमुलेशन्स बनाने में किया जा सकता है, जिससे अंपायर को अाकलन करने और धारणा बनाने में पारंगत किया जा सकता है।

 इससे सहज रूप से मौजूद कमजोरियों का असर कम होगा।

 बल्लेबाज को ‘संदेह का लाभ’ देने के युगों पुराने सिद्धांत से भी मुक्ति पानी होगी ताकि अंपायरों के मन में मौजूद डिफॉल्ट ऑप्शन का असर कम किया जा सके।

 एक समाधान ‘आर्थिक प्रोत्साहन’ है।

 मॉस्कोविट्ज ने पाया कि अधिक आर्थिक प्रोत्साहन से निर्णयों पर पक्षपात का प्रभाव घट सकता है।

 अंपायर के वेतन का संबंध यदि उनके द्वारा लिए फैसलों को उलटे जाने से हो तो वह खिलाड़ियों की अपील पर अधिक एकाग्रता से विचार करने के लिए प्रेरित होगा।

 सर्वश्रेष्ठ समाधान तो क्रिकेट के नियमों में संशोधन कर उन्हें व्यावहारिक बनाया जाना चाहिए।

 जैसे क्रिकेट के नियम 36 (एलबीडब्ल्यू) के तहत अंपायर को यह पक्का करना होता है कि गेंद लेग स्टम्प के बाहर न जा रही हो, उसे विकेट की रेखा में ही बल्लेबाज से टकराना चाहिए।

 शरीर बीच में न हो तो उसे विकेट से टकराना चाहिए।

 गेंद को पहले शरीर से टकराना चाहिए।

 इसके कुछ पहलू व्यक्तिगत दृष्टिकोण पर आधारित है अौर उन पर अंपायर को मैदान में तत्काल फैसला लेना होता है।

, किसी विशेषज्ञ ने बिल्कुल ठीक कहा है कि एलबीडब्ल्यू गहराई के आकलन, ज्यामिति, संभाव्यता और मनोविज्ञान का मामला है।

 क्रिकेट अंपायरिंग के लिए बहुत लंबे समय तक अत्यधिक एकाग्रता की जरूरत होती है, जबकि मैदान पर इतनी गतिविधियां होती रहती हैं, जो उसका ध्यान भटका सकती हैं।

 डीआरएस ने खामी उजागर कर दी है और इसे श्रेष्ठतम ट्रेनिंग तथा नियमों के सरलीकरण से दूर किया जाना चाहिए।

 अंपायरों को भी प्रदर्शन में सुधार लाना होगा वरना मानव पर टेक्नोलॉजी की विजय में एक और काम जुड़ जाएगा।

 (ये लेखक के अपने विचार हैं)।

राजीव भार्गव।

एसो. डायरेक्टर, मुंजाल इंस्टीट्यूट ऑफ मैन्यूफैक्चरिंग, आईएसबी क्रिकेट में टेक्नोलॉजी ट्रेंड के अध्येता @., सौजन्य- दैनिक भास्कर।

