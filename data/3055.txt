सख्ती बरते सरकार (दैनिक जागरण)।

स्वास्थ्य विभाग ने अस्पतालों की ओपीडी सेवा का समय कम कर दिया है।

 चिकित्सकों की मांग पर स्वास्थ्य विभाग द्वारा गठित उच्चस्तरीय कमेटी ने अपनी अनुशंसा में इसपर स्वीकृति दी है।

 कमेटी की अनुशंसा स्वास्थ्य विभाग को सौंपी गई है जिसमें सुबह की ओपीडी सेवा नौ बजे से अपराह्न तीन बजे तक तथा शाम की ओपीडी अपराह्न तीन बजे से शाम छह बजे तक की संस्तुति की गई है।

 पूर्व में रात नौ बजे तक ओपीडी सेवा खुली रहती थी जो नए आदेश के बाद बंद हो जाएगी।

 राज्य सरकार ने चिकित्सकों के दबाव में यह फैसला लिया है।

 हालांकि सरकार ने अपनी शर्तें भी रखी है, जिसमें अपराह्न तीन से शाम छह बजे तक की ओपीडी सेवा में कम से कम एक पुरुष व एक महिला चिकित्सक अनिवार्य रूप से रहें।

 यह भी निर्णय लिया गया है कि चिकित्सक ड्यूटी के दौरान निजी प्रैक्टिस नहीं कर पाएंगे।

 उन्हें इस बारे में स्वास्थ्य विभाग को लिखित जानकारी देनी होगी कि वे निजी प्रैक्टिस किस स्थान पर करते हैं।

 सिविल सर्जन कार्यालय इसकी देखरेख करेगा।

 कमेटी की अनुशंसा के अनुसार चिकित्सक शहरी क्षेत्रों में अस्पताल परिसर के 500 मीटर की दूरी तथा ग्रामीण क्षेत्रों में 250 मीटर की परिधि के बाहर ही निजी प्रैक्टिस कर सकेंगे।

 वे अपने पदस्थापन वाले जिले के बाहर भी प्राइवेट प्रैक्टिस नहीं कर पाएंगे।

 स्वास्थ्य विभाग द्वारा पूर्व में जारी गाइडलाइन में भी यह शर्त रखी गई थी।

 चिकित्सक सरकारी अस्पताल से किसी रोगी को निजी व्यवसाय वाले अस्पतालों में रेफर भी नहीं करेंगे।

 चिकित्सक अपने सरकारी आवास में भी प्रैक्टिस नहीं कर सकते।

 इन तमाम निर्णयों का सख्ती से अनुपालन करना राज्य सरकार की जिम्मेदारी है।

 अमूमन यह देखने में आता है कि चिकित्सक सुविधाएं लेने के नाम पर तो दबाव बनाते हैं लेकिन कर्तव्य के प्रति उतनी सजगता नहीं बरतते।

 ऐसे डाक्टरों को चिह्नित करना चाहिए।

 यह भी शिकायतें आती हैं कि सुदूर इलाके में चिकित्सक रहना नहीं चाहते जबकि सरकार का स्पष्ट निर्देश है कि पदस्थापन वाले जिले के बाहर वे बगैर स्वीकृति के नहीं जा सकते।

 अक्सर चिकित्सक अपनी ड्यूटी से गायब रहते हैं।

 झारखंड सरीखे पिछड़े राज्य के लिए यह बड़ी चुनौती है।

 सुदूर इलाकों में सेवा देने के लिए स्वास्थ्य विभाग ने प्रोत्साहन की नीति बनाई है लेकिन स्वयं चिकित्सकों को भी यहां सेवा देने के लिए आगे आना चाहिए।

 बेशक यह एक पेशा है लेकिन संवेदनशील चिकित्सकों की लोकप्रियता और समाज में उनके प्रति श्रद्धा होती है।

 ऐसे में बगैर दबाव के वे काम करने को आगे आएं तो अच्छा संदेश जाएगा।

 स्थानीय संपादकीय : झारखंड ।

सौजन्य – दैनिक जागरण, 18-11-2016।

