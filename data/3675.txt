व्यापारिक चिंता  (बिजनेस स्टेंडर्ड )।

सोमवार को जारी हुए आधिकारिक आंकड़े देश के वस्तु व्यापार तथा बाहरी खाते के मोर्चे पर आर्थिक स्थिरता को लेकर चिंतित करने वाली कहानी कहते हैं।

 निश्चित रूप से सबसे बुरी सुर्खी यही है कि दिसंबर 2015 में लगातार 13वें महीने देश के निर्यात में गिरावट आई।

 तकरीबन 15 फीसदी की इस गिरावट को पूरी तरह पेट्रोलियम उत्पादों की कीमत में गिरावट से जोड़कर नहीं देखा जा सकता है।

 यह सच है कि देश के निर्यात में परिष्कृत पेट्रोलियम उत्पादों की अहम हिस्सेदारी है और दुनिया भर में कच्चे तेल की कीमतों में भारी गिरावट ने इस कारोबार के मूल्य में भारी कमी पैदा की है लेकिन दिसंबर में डॉलर के संदर्भों में गैर पेट्रोलियम निर्यात भी 7.9 फीसदी गिरा।

देश के निर्यात में लंबे समय से आ रही गिरावट संयोगवश विश्व व्यापार में धीमी वृद्घि से एकाकार है।

 लेकिन विश्व व्यापार में गिरावट नहीं आ रही।

 निर्यात में गिरावट के इन महीनों में विश्व व्यापार सालाना 3 फीसदी की दर से वृद्घि करता रहा।

 हालांकि हालिया महीनों में इसमें कमजोरी के संकेत नजर आए हैं।

 दूसरे शब्दों में कहा जाए तो सरकार के निर्यात पर बल देने के दावे के बावजूद इस मोर्चे पर देश का प्रदर्शन निराशाजनक रहा है।

 निराशाजनक प्रदर्शन की अन्य समकक्ष देशों से तुलना करके समझा जा सकता है क्योंकि उन्होंने निर्यात में वृद्घि हासिल की है।

 जुलाई से दिसंबर 2015 के बीच भारत का निर्यात लगातार गिरा।

 जबकि इसी अवधि में बांग्लादेश के निर्यात में साल दर साल आधार पर 8 फीसदी की वृद्घि देखी गई।

 वियतनाम के निर्यात में वर्ष 2015 में 9.2 फीसदी की बढ़ोतरी देखने को मिली।

 यह बात देश की व्यापार नीति और निर्यात से निपटने के उसके तरीके पर सवाल खड़े करती है।

, व्यापार घाटे के आंकड़ों के निहितार्थ भी चिंतित करने वाले हैं।

 दिसंबर 2015 में डॉलर के संदर्भ में व्यापार घाटा दिसंबर 2014 की तुलना में 27 फीसदी ज्यादा था।

 चालू वित्त वर्ष के पहले नौ महीनों में व्यापार घाटा पिछले वर्ष की समान अवधि की तुलना में 11 फीसदी कम था।

 बहरहाल बाहरी खाते को लेकर लगातार बना हुआ यकीन भ्रम साबित हो सकता है।

 भंगुर वैश्विक पूंजी पर भरोसा जोखिम भरा हो सकता है।

 खासतौर पर तब जबकि उभरते बाजारों को लेकर रुझान नकारात्मक हो रहा है।

 विदेशी संस्थागत निवेशकों ने भी भारतीय शेयरों की जमकर बिकवाली की है।

 इसके अलावा सरकार कमजोरी के दिनों से इसलिए निपटने में सफल रही क्योंकि उसने सोने के आयात को नियंत्रित किया और कच्चे तेल की कीमत काफी कम रही।

 बीती 15 जनवरी को कच्चे तेल के भारतीय बास्केट की कीमत प्रति बैरल 27 डॉलर रही।

 बाहरी खाते को जोखिम केवल तेल कीमतों में बढ़ोतरी की आशंका से नहीं रहा बल्कि आयात मांग में सुधार से भी ऐसा हो सकता है।

 खासतौर पर सोने की।

, आयात के दिसंबर के आंकड़ों की सावधानीपूर्वक जांच की जानी चाहिए।

 डॉलर के संदर्भ में देखें तो 3.9 फीसदी की कमी वाला आयात बिल पिछले माह से कम ही है।

 बहरहाल रोचक यह है कि दिसंबर में तेल और सोने से इतर आयात में करीब दो फीसदी की कमी आई है।

 यह नवंबर के गैर तेल गैर स्वर्ण आयात में 22 फीसदी गिरावट से काफी कम है।

 बाहरी कमजोरी के ढांचागत कारण अभी भी मौजूद हैं और उनका दबाव नजर आने लगा है।

 सोने की मांग एक बार फिर बढ़ रही है।

 वर्ष 2015 का स्वर्ण आयात बिल वर्ष 2014 की तुलना में 12 फीसदी अधिक अनुमानित है।

 ऐसे में यह आवश्यक है कि वित्तीय बचत को और अधिक आकर्षक बनाने के लिए जरूरी सुधारों को खंगाला जाए और लालफीताशाही कम करके और नए व्यापार समझौतों की मदद से निर्यात में नई जान फूंकी जाए।

,  , सौजन्य :-बिजनेस स्टेंडर्ड   ,19.01.2016,।

