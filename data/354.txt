विधानसभा में बवाल (दैनिक जागरण)।

पश्चिम बंगाल विधानसभा में बुधवार को आंदोलन के नाम पर निजी व सरकारी संपत्तियों को नुकसान पहुंचाने वालों से दंड वसूलने के लिए नया बिल पेश किया गया।

 इसे लेकर एक बार फिर जमकर बवाल हुआ।

 नतीजा रहा नेता प्रतिपक्ष व कांग्रेस विधायक अब्दुल मन्नान को दो दिनों के लिए सदन से निलंबित कर दिया गया।

 यही नहीं विपक्ष का आरोप है कि विरोधी दल के विधायकों व नेता प्रतिपक्ष को सदन से बाहर निकलने के लिए मार्शल व सुरक्षा कर्मियों का इस्तेमाल किया गया, जिसमें मन्नान गंभीर रूप से बीमार हो गए।

 उन्हें महानगर के एसएसकेएम अस्पताल में भर्ती कराया गया है।

विपक्षी कांग्रेस व वाममोर्चा विधायकों का आरोप है कि मार्शल व विधानसभा के सुरक्षा कर्मियों ने मारपीट की है जिसमें कई लोग घायल हुए हैं।

 वहीं मार्शल का आरोप है कि धक्का-मुक्की में 18 सुरक्षा कर्मियों को चोट लगी है।

 यही नहीं नेता प्रतिपक्ष के बैठने वाले टेबुल पर भी तोड़फोड़ की गई है।

 यहां अब सवाल यह उठता है कि आखिर इस बवाल की वजह क्या है।

 क्या इस घटना को नहीं रोका जा सकता था।

 यदि सरकारी व निजी संपत्तियों को आंदोलन के नाम पर नुकसान न पहुंचे इसे रोकने के लिए सरकार ने बिल पेश किया था तो सभी दलों को उसका समर्थन नहीं करना चाहिए।

 या फिर सरकार ने बिना विपक्ष के साथ विमर्श किए ही बिल पेश कर दिया।

 इन सवालों का जवाब विपक्ष व सरकार दोनों को देना चाहिए।

आज जो विस में तोड़फोड़ की घटना हुई है क्या यह भी उस कानून के दायरे में आएगा जिसे बुधवार को विधानसभा में पास कराया गया है।

 ऐसा नहीं है कि बंगाल विधानसभा में तोड़फोड़ या फिर धक्कामुक्की की यह घटना पहली बार हुई है।

 इससे पहले एक बार तो सिंगुर आंदोलन के दौरान विरोध में तृणमूल के सदस्यों ने ही विधानसभा में जमकर तोड़फोड़ की थी।

 इसके बाद दो वर्ष पहले भी विधानसभा में मारपीट की घटना हुई थी जिसमें वाममोर्चा विधायक घायल हो गए थे।

 सरकार को भी चाहिए कि विपक्ष के साथ सर्वसम्मति बना कर कोई भी कानून व बिल विधानसभा में पास कराए।

 आज जो विधानसभा में हुआ वह किसी भी तरह से उचित नहीं कहा जा सकता।

(स्थानीय संपादकीय पश्चिम बंगाल), सौजन्य- दैनिक जागरण।

