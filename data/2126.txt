विरासत पर पिता-पुत्र की लड़ाई में हमेशा बेटे के हिस्से ही जीत आई (बिजलेस स्टैंडर्ड)।

मुलायम सिंह यादव और अखिलेश यादव के बीच मौजूदा खींचतान की सियासी दुनिया में शायद कोई मिसाल देखने को नहीं मिलती हो, जहां किसी बेटे ने खुलेआम अपने पिता के खिलाफ बगावती तेवरों का ऐसा मुजाहिरा पेश किया हो लेकिन कारोबारी दुनिया के लिए यह ‘औरंगजेब ग्रंथि’ कोई नई चीज नहीं है।

 कम से कम दो ऐसे वाकये हैं, जहां ऐसा देखने को मिला।

 इनमें एक मामले में परविंदर सिंह ने भाई मोहन सिंह को रैनबैक्सी की गद्दी से उतारा था तो दूसरा मामला अपोलो टायर्स से जुड़ा है, जिसमें ओंकार सिंह कंवर ने रौनक सिंह से कमान अपने हाथ में ली थी।

 दोनों वाकये 1990 के दशक से जुड़े हैं।

 इन सभी तीनों विवादों में कुछ एकसमान तत्त्व हैं, जिनका उल्लेख करना उपयोगी होगा।

तनातनी से पहले ये बेटे अपने पिता की सबसे प्रिय संतान और उत्तराधिकारी माने जाते रहे।

 भाई मोहन सिंह के तीन बेटे थे लेकिन 1989 में बंटवारे के दौरान सबसे बड़ी कंपनी रैनबैक्सी बड़े बेटे परविंदर को मिल गई।

 उनका यही मानना था कि परविंदर कुछ गलत नहीं कर सकते।

 वह जब भी विदेश जाते थे तो भाई मोहन सिंह 500 रुपये या ऐसी ही कोई रकम परविंदर के हाथ पर रख देते थे जो दर्शाता था कि वह अपनी पहली जन्मी संतान से कितना स्नेह करते थे।

, इसी तरह रौनक सिंह के भी दो पत्नियों से चार बेटे थे।

 मगर उन्होंने अपोलो टायर्स के कायाकल्प सहित अन्य अहम जिम्मेदारियां ओंकार सिंह को ही सुपुर्द कीं।

 वर्ष 1977 में जनता पार्टी की सरकार आने के बाद तत्कालीन उद्योग मंत्री जॉर्ज फर्नांडिस ने इंदिरा गांधी से रौनक सिंह की नजदीकियों को देखते हुए उन्हें सबक सिखाने के मकसद से अपोलो टायर्स के राष्टï्रीयकरण का दांव चला।

 पिता और पुत्र दोनों ने उनके खिलाफ मिलकर लड़ाई लड़ी।

, इसी तरह पांच साल पहले 70 साल की उम्र पार कर चुके मुलायम सिंह यादव ने अपने भाइयों, चचेरे भाइयों और दूसरे बेटे प्रतीक के बजाय उत्तर प्रदेश का मुख्यमंत्री बनाने के लिए अखिलेश को तरजीह दी।

 तब इसमें कोई संदेह नहीं था कि एक दिन वही समाजवादी पार्टी के सिरमौर बनेंगे।

 आखिर क्या गलत हुआ।

 यह स्पष्टï है कि प्रत्येक मामले में संचालन परिदृश्य में बदलाव आया, जिसमें पुराना ढांचा नई व्यवस्था के लिए राह प्रशस्त करता लेकिन पिता उस माहौल के मुताबिक ढलने में नाकाम रहे।

 रैनबैक्सी में परविंदर दुनिया के सबसे बड़े बाजार अमेरिका में विस्तार चाहते थे, जिसके लिए शीर्ष पर पेशेवरों को लाने की दरकार थी।

 रैनबैक्सी परिवार द्वारा संचालित पुराने ढर्रे वाली कंपनी बने रहना गवारा नहीं कर सकती थी।

 भाई मोहन सिंह को यह उनके विशेषाधिकारों की तौहीन लगी।

 जल्द ही हालात काबू से बाहर हो गए।

 ‘द मैन बिहाइंड द व्हील्स’ किताब याद दिलाती है कि अपोलो टायर्स को पटरी पर लाने के बाद रौनक सिंह चाहते थे कि दूसरे क्षेत्रों में विस्तार करने के साथ ही उनकी जिन कंपनियों को नुकसान हो रहा है, उन्हें मदद दी जाए।

 ओंकार सिंह कंवर अपना ध्यान भटकाना नहीं चाहते थे और उन्होंने अपने पिता की सभी कोशिशों को अवरुद्घ कर दिया।

 यह कुछ ऐसा था, जिसे रौनक सिंह पचा नहीं सके।

 उन्होंने ऐसे दौर में काम किया था, जहां मूल क्षमता को मजबूत बनाने वाली अवधारणा का अस्तित्व नहीं था और अधिकांश कारोबारी अपने कारोबार को विविधता देने में ज्यादा खुश रहते थे, भले ही उस कारोबार से उन्हें कोई खास फायदा न होता हो।

 एक दूसरे के बेहद करीब होने के बाद जल्द ही दोनों में जबरदस्त विरोधाभास हो गया।

, यादव परिवार में भी पिता और पुत्र के बीच नजरिये में स्पष्टï रूप से मतभेद नजर आ रहा है।

 जहां मुलायम सिंह यादव नेताओं की उस पीढ़ी से ताल्लुक रखते हैं, जहां चुनाव जीतना सिर्फ जातिगत समीकरणों को साधने का खेल रहा है, वहीं अखिलेश संभवत: इस बात में यकीन करते हैं कि लोग आपके विकास एजेंडे और आपकी साख के आधार पर मतदान करते हैं।

 समय के साथ जातिगत आग्रह कमजोर हुए हैं।

 जब संस्कृतियों की भिड़ंत होती है तो ऐसा टकराव स्वाभाविक हो जाता है।

, ऐसे मामलों में यह देखने को भी मिलता है कि कुछ तमाशबीन बेटे के खिलाफ पिता को भड़काते हैं।

 अमूमन ये पुरानी मंडली के वे लोग होते हैं, जिन्हें लगता है कि बेटे ने उनके पर कतर दिए।

 भाई मोहन सिंह और रौनक सिंह के इर्द-गिर्द ऐसे लोगों की कमी नहीं थी और कुछ उसी तरह का तबका है जो मुलायम सिंह के कानों में बेटे के खिलाफ जहर भर रहा है।

 ये संघर्ष और भी कड़वाहट भरे हो सकते हैं।

 बेटे के साथ विवाद ने भाई मोहन सिंह को तोड़कर रख दिया।

 इन दिनों पंजाब की सियासत में खासे मसरूफ राज्य के पूर्व मुख्यमंत्री कैप्टन अमरिंदर सिंह उन दिनों रैनबैक्सी के निदेशक मंडल में थे।

 ऐसी ही एक महत्त्वपूर्ण बैठक में सिंह ने भाई मोहन सिंह के सामने ही एक पेंसिल लेकर उसे दो टुकड़ों में तोड़ दिया था।

 यह ऐसा संदेश था, जिसे वयोवृद्घ शख्स ने बखूबी समझ लिया।

, अपोलो टायर्स में भी चीजें बहुत जल्द ही बेहद निचले स्तर पर पहुंच गईं।

 केरल में निदेशक मंडल की एक बैठक को लेकर ओंकार सिंह कंवर ने आशंका जताई कि उनके साथ मारपीट हो सकती है।

 नतीजतन, निदेशक मंडल की बैठक के लिए वह अलग से आए।

 ‘द मैन बिहाइंड द व्हील्स’ किताब के अनुसार इस विवाद ने उनकी सेहत पर भी असर डाला और उन्हें दिल का दौरा पड़ गया।

, चाहे रैनबैक्सी हो या अपोलो टायर्स, अंतिम विजयी मुस्कान बेटों के होठों पर ही सजी।

 भाई मोहन सिंह और रौनक सिंह दोनों को ही आखिर में हथियार डालने पड़े।

 दोनों वाकयों में निदेशक मंडल बेटों के साथ लामबंद हुए।

 लखनऊ में यही होता नजर आ रहा है, जहां समाजवादी पार्टी के अधिकांश विधायक अखिलेश के समर्थन में एकजुट हो रहे हैं।

 पिता और पुत्र के बीच लड़ाई के बाद रैनबैक्सी और अपोलो टायर्स दोनों ने बेहतरीन प्रदर्शन किया, हालांकि कालांतार में रैनबैक्सी जरूर मुश्किल में फंस गई।

 अगर अतीत के अनुभवों की बात की जाए तो पिता के साथ मौजूदा जद्दोजहद में जीत का सेहरा अखिलेश के सिर ही बंधता नजर आएगा।

, – भूपेश भन्डारी।

सौजन्य- बिजनेस स्टैंडर्ड।

