संपादकीय : स्‍कूली शिक्षा में शिक्षा सुधार की खातिर (नई दुनिया)।

देश में कक्षा आठवीं तक सभी बच्चों को उत्तीर्ण करने की नीति बदलने की पहल शिक्षा सुधार की दिशा में सर्वथा माकूल कही जा सकती है।

 मुफ्त एवं अनिवार्य शिक्षा का अधिकार (आरटीई) कानून-2009 के तहत आठवीं कक्षा तक छात्रों के समग्र एवं निरंतर मूल्यांकन की पद्धति लागू की गई।

 नतीजतन, बच्चों को पास-फेल करने वाली वार्षिक परीक्षा का चलन खत्म हो गया।

 लेकिन ये साफ होने में देर नहीं लगी कि यह आदर्शवादी नजरिया बिना उपयुक्त तैयारी के प्रचलन में लाया गया।

 स्वाभाविकत: बच्चों की शिक्षा पर इसका प्रतिकूल असर हुआ।

 छात्रों के सीखने के स्तर में भारी गिरावट आई।

 ऐसी अध्ययन रिपोर्टें भरी पड़ी हैं कि पांचवीं के छात्र पहली या दूसरी कक्षा के पाठ नहीं पढ़ पाते।

 या जब अचानक नौंवीं कक्षा में उन्हें परीक्षा का सामना करना पड़ता है, तो उनके पसीने छूटने लगते हैं।

, एक और गौरतलब पहलू है।

 फिलहाल इसे परखने की कोई नीति नहीं है कि छात्र क्या सीख रहे हैं।

 इस कारण इस बारे में शिक्षक और अभिभावक दोनों अंधेरे में रहते हैं।

 इसी पृष्ठभूमि में नई राष्ट्रीय शिक्षा नीति पर आए सुझावों को ठोस रूप देने के लिए बनी टीएसआर सुब्रह्मण्यम समिति ने परीक्षा से संबंधित प्रावधान पर पुनर्विचार की अनुशंसा की।

 इसके पहले कई हलकों से परीक्षा को फिर अनिवार्य करने की मांग उठी थी।

 मध्य प्रदेश सहित कई राज्यों ने इसके लिए केंद्र से इजाजत मांगी।

 केंद्रीय शिक्षा सलाहकार बोर्ड की मंगलवार को हुई बैठक के बाद अब उनके लिए पांचवीं कक्षा से ऐसा करना संभव हो जाएगा।

 पांचवीं कक्षा से परीक्षा जरूरी हो या नहीं, इस बारे में राज्य फैसला लेंगे।

 इसके अलावा आरटीई कानून में लर्निंग आउटकम का प्रावधान शामिल किया जाएगा।

 उसमें व्याख्या होगी कि किस कक्षा के बच्चे को न्यूनतम कितनी जानकारी होनी चाहिए।

 इससे लक्ष्य केंद्रित प्राथमिक शिक्षा की व्यवस्था अस्तित्व में आएगी।

 ऐसा पैमाना सामने रहने पर सबके लिए यह मूल्यांकन करना आसान होगा कि सूचना, ज्ञान या कौशल के मामले में छात्र वाकई कितना आगे बढ़ रहे हैं।

, बहरहाल, पांचवीं से आठवीं तक परीक्षा हो या नहीं, इसे राज्यों पर छोड़ने से आगे एक गंभीर समस्या सामने आ सकती है।

 अगर कुछ राज्यों ने परीक्षा को जरूरी नहीं किया, तो वहां के छात्रों को उस राज्य से बाहर दाखिला मिलने में दिक्कत आ सकती है।

 बेहतर यह होगा कि इस बारे में पूरे देश में समरूप नीति लागू की जाए।

 एनडीए सरकार नई राष्ट्रीय शिक्षा नीति को अंतिम रूप देने के प्रयास में है।

 अपेक्षित है कि उसमें इस बारे में स्पष्ट प्रावधान शामिल हों।

 शिक्षा के शुरुआती स्तर पर परीक्षा ना लेने की नीति चूंकि आरटीई कानून का हिस्सा है, अत: इसे बदलने के लिए संशोधन विधेयक लाना होगा।

 चर्चा है कि संसद के शीतकालीन सत्र में ही ऐसा विधेयक लाया जाएगा।

 बहरहाल, परीक्षा के प्रश्न पर उसमें बात राज्यों पर छोड़ दी गई, तो वह प्रगति तो होगी, लेकिन उससे तमाम मसले हल नहीं हो पाएंगे।

, सौजन्य- नई दुनिया, 27-10-2016।

