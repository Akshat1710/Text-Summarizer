सिनेमा की बेमिसाल शख्सियत (दैनिक जागरण)।

ओम पुरी जैसे अभिनेता के अकस्मात निधन का समाचार निश्चय ही विचलित करने वाला है।

 वह देश के उन गिने-चुने अभिनेताओं में एक थे जिन पर भारतीय सिनेमा गर्व कर सकता है।

 हालांकि पिछले कुछ समय में अपने कुछ विवादित बयानों के कारण उन्हें काफी आलोचना ङोलनी पड़ी और उनके बहुत से प्रशंसक इसी के चलते उनसे नाराज भी हो गए, लेकिन उनका अभिनय कभी विवादों में नहीं रहा।

 एक हल्की और छोटी फिल्म में भी उनके अभिनय से वजन आ जाता था।

मेरी ओम पुरी से पहली मुलाकात सन 1983 में तब हुई थी जब उनकी फिल्म ‘अर्धसत्य’ का दिल्ली के चाणक्य सिनेमा पर प्रीमियर शो था।

 उन दिनों आर्ट सिनेमा की धूम थी।

 ओम पुरी इससे पहले अपनी ‘भूमिका’, ‘आक्रोश’ और ‘सद्गति’ जैसी सशक्त फिल्मों के कारण कुछ चर्चा में आ चुके थे।

 यहां तक ‘आरोहण’ फिल्म के लिए उन्हें सर्वश्रेष्ठ अभिनेता का राष्ट्रीय पुरस्कार भी मिल चुका था, लेकिन ‘अर्धसत्य’ एक ऐसी फिल्म थी जिसने मन मस्तिष्क पर ऐसा प्रभाव छोड़ा कि थिएटर से बाहर निकलने पर भी फिल्म का ओम पुरी वाला किरदार सब इंस्पेक्टर अनंत वेलंकर मेरे साथ हो चला था।

 मैं इस फिल्म के प्रभाव और इस किरदार में डूबा हुआ था कि तभी थिएटर की लॉबी में ओम पुरी नजर आए तो लगा कि मैं फिल्म में इतना खो गया हूं कि बाहर भी ओम पुरी नजर आ रहे हैं, लेकिन वह सच में ओम पुरी थे।

 वह यह जानने को बेहद उत्सुक थे कि उनका काम समीक्षकों को कैसा लगा।

 ‘अर्धसत्य’ हम लोगों को पसंद आई या नहीं, लेकिन जब उन्हें तारीफ पर तारीफ और अच्छे काम के लिए हम लोगों ने बधाइयां देनी शुरू कीं तो उनके चेहरे पर खुशी और संतोष के भाव साफ पढ़े जा रहे थे।

 उस चेहरे पर जिसे देख कोई नहीं कह सकता था कि ऐसे खुरदरे और अटपटे चेहरे वाला व्यक्ति किसी फिल्म का नायक भी बन सकता है और न सिर्फ नायक बन सकता है, बल्कि दर्शकों में लोकप्रिय भी हो सकता है।

 असल में हमारी फिल्मी दुनिया की पहचान शुरू से एक ग्लैमर वल्र्ड के रूप में रही है।

 चमचमाती इस दुनिया में चिकने चेहरे ही पसंद किए जाते रहे हैं।

 कभी-कभार कुछ साधारण चेहरों को भी मान्यता मिली, लेकिन ओम पुरी जैसे बेहद रूखे, दाग वाले गैर पारंपरिक चेहरे की तो किसी हिंदी फिल्म के नायक के रूप में कल्पना भी नहीं की जा सकती थी, पर उन्होंने तमाम पुरानी परंपराओं को पीछे छोड़ते हुए एक ऐसी मिसाल पेश की जो आगे चलकर बहुत से अभिनेताओं की प्रेरणा और संबल बनी कि यदि ओम पुरी जैसे चेहरे वाला व्यक्ति सफल हीरो बन सकता है तो मैं क्यों नहीं।

 ओम पुरी जैसी सशक्त मिसाल कोई और नहीं बनी, क्योंकि उनकी सफलता के पीछे उनका चेहरा नहीं उनका शानदार अभिनय था-ऐसा अभिनय जो सभी को झकझोर कर रख देता था।

 साथ ही इस चेहरे के पीछे कितने ही दर्द और कितने ही संघर्ष थे।

 उन सबको पाटकर इस अभिनेता ने फिल्मों की चकाचौंध दुनिया में अपना जो वर्चस्व स्थापित किया उसे देख लगता है कि इकबाल के शेर ‘खुद को कर बुलंद इतना’ की मिसाल ओम पुरी से अच्छी क्या हो सकती है।

ओम पुरी एक फौजी बनना चाहते थे, लेकिन पटियाला में खालसा कॉलेज के दौरान उनकी मुलाकात राष्ट्रीय नाट्य विद्यालय के हरपाल टीवाना और नीना टीवाना से हुई तो इन्हें भी नाटकों का शौक पड़ गया।

 1970 में उन्होंने दिल्ली आकर राष्ट्रीय नाट्य विद्यालय में दाखिला ले लिया।

 उसके बाद उन्होंने एक वर्ष तक दिल्ली में फ्रीलांसिंग की और फिर वह पूना फिल्म इंस्टीट्यूट चले गए।

 ओम पुरी की आर्थिक स्थिति कमजोर थी।

 अपनी जीविका चलाने के लिए इन्हें छोटी उम्र से ही काफी पापड़ बेलने पड़े।

 कभी चाय बनाकर बेचीं, कभी रेलवे लाइन से कोयला बीन कर उसे बेचा तो कभी कोर्ट में वकील के यहां 80 रुपये महीने की नौकरी की।

 ओम पुरी को तब नाटकों में काम करने के पैसे नहीं मिलते थे, लेकिन यह शौक इनके सर पर इतना सवार था कि जिस वकील के पास काम करते थे उसने इन्हें नाटक प्रतियोगिता में भाग लेने के लिए छुट्टी नहीं दी तो उन्होंने तभी वह नौकरी छोड़ दी।

 बाद में ओम पुरी के कॉलेज वालों को यह पता लगा कि नाटकों के लिए नौकरी छोड़ दी है तो उन्होंने उनको कॉलेज की विज्ञान प्रयोगशाला में लैब असिस्टेंट की 150 रुपये महीने की नौकरी दिला दी।

 अपने उन दिनों को याद कर ओम पुरी सिगरेट का कश खींचकर मुस्कराते हुए बताते थे कि मुङो साइंस की जानकारी बिलकुल नहीं थी।

 छात्र मुझसे कहते थे कि फलां एसिड की बोतल देना तो मैं चकरा जाता था।

 तब वे कहते भाई लाल बोतल देना या पीली बोतल देना।

 यह सच है कि ओम पुरी को चाहे विज्ञान की जानकारी नहीं थी, लेकिन उन्हें अभिनय की जो समझ थी उसके सामने अच्छे-अच्छे कलाकार बौने हो जाते थे।

(लेखक फिल्म समीक्षक हैं), सौजन्य – दैनिक जागरण।

