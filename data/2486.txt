सत्तागत राजनीति से सत्ता पर ‘आप’ की निगाहें (दैनिक भास्कर)।

अन्ना अांदोलन के लिए ‘नेता’ शब्द हेय था।

 अब चाहे वे इसे याद न करना चाहें पर लेखक चेतन भगत ने इस आंदोलन का थीम वाक्य बनाया था : मेरा नेता चोर है।

 भ्रष्टाचार विरोधी आंदोलन जल्दी ही मध्यवर्गीय, शहरी पेशेवर लोगों का ‘सड़ चुके’ राजनीतिक वर्ग व व्यवस्था के खिलाफ विद्रोह बन गया।

 हमने आरएसएस के जाने-पहचाने लोगों व स्थापित वामपंथी उदारवादियों के साथ बाबा रामदेव, जनरल वीके सिंह, किरण बेदी व प्रशांत भूषण से लेकर शबाना आजमी, ओम पुरी और आमिर खान तक को आंदोलन के समर्थन में आगे आते देखा।

अन्ना हजारे और अरविंद केजरीवाल के नेतृत्व में उनका तूफानी दस्ता भी इसी उग्र काफिले में शामिल हो गया।

 कहा गया कि चुनाव प्रक्रिया भ्रष्ट लोगों के लिए हैं, लोग शराब की बोतल या 500 रुपए लेकर वोट दे देते हैं।

 संपूर्ण क्रांति से कम किसी बात से काम नहीं चलेगा।

 जहां अन्ना ने ऐसा जताया जैसे वे गांधी हों और उन पर दुलार उड़ेलने वाले आंदोलनकारियों, बहुत से समाजवादियों और टीवी एंकरों ने भी उनका समर्थन इसी रूप में किया।

 उन्होंने भी गांधी का शस्त्र अपना लिया- अनशन।

 किंतु जिन प्रतीक-पुरुषों की ओर वे झुकें वे गांधीवादी नहीं थे- भगत सिंह, सुभाषचंद्र बोस यहां तक कि राणा प्रताप और उत्साह के किसी पल में अधिक समकालीन बॉलीवुड : रामलीला मैदान पर बांहें फैलाकर अन्ना ‘कर्मा’ से दिलीप कुमार की पंक्तियां गाते थे, ‘दिल दिया है जान भी देंगे, ऐ वतन तेरे लिए।

’ किरण बेदी भी गिरफ्तारी देने के बाद पुलिस बस में ले जाते वक्त टीवी कैमरों के सामने चिल्लाती थीं, ‘अब तुम्हारे हवाले वतन साथियों।

’ संदेश साफ था कि ‘व्यवस्था’ बदलने की क्रांति शुरू हो गई है और इसमें राजनीतिक सत्ता हासिल करने की मंशा कहीं नहीं थी।

अब खुद अन्ना वहीं पहुंच गए हैं जहां वे थे, रालेगांव सिद्धि के एकाकी जीवन में अपने काल्पनिक दानवों से लड़ते हुए।

 यदा-कदा प्रधानमंत्री की किसी कार्रवाई की तारीफ कर या अरविंद केजरीवाल की आलोचना कर सुर्खियां बटोर लेते हैं।

 किरण बेदी, मनीष सिसोदिया, योगेंद्र यादव, प्रशांत भूषण (उन्होंने अभी व्यक्तिगत रूप से कोई चुनाव नहीं लड़ा है), गोपाल राय, उनकी एमएनसी बैंक की, अभिव्यक्ति में कुशल प्रवक्ता मीरा सान्याल और वाम-अांदोलन की सत्तारूढ़ साम्राज्ञी मेधा पाटकर सब चुनाव राजनीति में शामिल हो गए हैं।

 जहां तक अन्ना आंदोलन के तरीकों और इरादों पर प्रश्न उठाने वालों (इस लेखक सहित) का सवाल है, अब हम यह घोषणा कर सकते हैं कि हमने मूलभूत बौद्धिक बहस जीत ली है।

 वह यह है कि व्यवस्था में फर्क पैदा करने की ताकत हासिल करने के लिए अापको चुनावी राजनीति में उतरना ही होगा फिर चाहे आप इसे मलकुंड ही क्यों न कहते हों।

 यानी मतपत्र ही सत्ता हासिल करने का एकमात्र तरीका है और यह प्रक्रिया निष्पक्ष है, मतदाता चतुर है और मोटतौर पर उसे भ्रष्ट नहीं किया जा सकता।

 दिल्ली में विपक्ष का सफाया कर सत्ता में आने, पंजाब व गोवा में छाप छोड़ने और गुजरात में चुनौती देने की स्थिति में पहुंचने के बाद केजरीवाल और ‘आप’ अब यह नहीं कह सकते कि राजनीति और चुनाव तमाशा है।

 क्या सार रूप में यही हममें से कुछ (हालांकि बहुत छोटी, मोटी चमड़ी वाली बिरादरी) अन्ना आंदोलन के राजनीति विरोध की आलोचना में नहीं कह रहे थे।

 हमने कहा था : ईमानदार बनों और साफ कहो कि आप जो चाहते हैं वह राजनीतिक सत्ता ही है।

 केजरीवाल की भाषा में कहें तो, ‘अगर राजनीति करनी है तो खुल कर सामने आओ।

’।

उल्लेखनीय है कि राजनीतिक सत्ता की आकांक्षा रखते हुए भी ‘आप’ ने अपने आह्वान के केंद्र में प्रतिष्ठान-विरोध को कायम रखा है और भाजपा से होड़ करने के लिए इसने उग्र-राष्ट्रवाद (भगत सिंह अब भी वहां मौजूद हैं) और कांग्रेस की तुलना में अधिक यकीन दिलाने वाला गरीबीवाद भी अपना रखा है।

 इसके आगे क्या ‘आप’ के भीतर ऐसा कुछ है, जिसके आधार पर आप उसे स्थापित दलों से अलग कह सकें।

 भ्रष्टाचार, उम्र और संदेहास्पद रिकॉर्ड के अलावा हम अपनी सारी बड़ी शिकायतें पाते हैं : व्यक्तिपूजा, आंतरिक लोकतंत्र का अभाव, हाईकमान संस्कृति, मीडिया के प्रति असहिष्णुता, गहरा अनुदारवाद, सुप्रीमो किस्म का नेता, जिसे जरा भी असहमति बर्दाश्त नहीं होती।

 उसके नेता इतने पॉवरफुल और लोकप्रिय हो गए हैं कि वे उस राज्य से बाहर महीनों तंबू ताने रह सकते हैं, जिसमें शासन चलाने (दिल्ली) की उन्होंने शपथ ली है और उसके बाद किसी दूर के शहर में, पहुंच से बाहर रहकर करीब एक पखवाड़े विश्राम करते हैं।

 इसके विपरीत राहुल गांधी के साल के अंत में एक हफ्ते की छुट्‌टी लेने को लेकर उन पर हमले किए जाते हैं, जबकि उन पर कोई संवैधानिक जिम्मेदारी या जहां तक उनकी पार्टी का सवाल है, कोई राजनीतिक जवाबदेही भी नहीं है।

 अपनी शुरुआत के करीब आठ साल बाद अन्ना आंदोलन अब नई राष्ट्रीय राजनीतिक ताकत बन रही है, जिसके पास एक दुर्जेय नेता है।

 इसने हमारी उबाऊ राजनीति को नया आयाम दिया है और इससे राजनीतिक रिपोर्टर और लेखकों के रूप में हमारा काम अधिक मजेदार हो जाएगा।

 फिर चाहे और अधिक गालियां खाने को मिले, अाखिर वह भी तो इस सब का हिस्सा है।

पुनश्च : पंजाब में ‘आप’ के उदय को रेखांकित करने के बाद मुझे एक सवाल ने घेर लिया : आम आदमी पार्टी पर आप कैसे ‘सकारात्मक’ रिपोर्ट दे सकते हैं, खासतौर पर तब जब इसके प्रमुख ने हाल ही में सोशल मीडिया में आपके खिलाफ अपशब्दों का प्रयोग किया था।

 मेरा उलटा सवाल है : सिर्फ इसलिए कि किसी ने मेरे खिलाफ अपशब्द प्रयोग किए, क्यों मुझे एक रिपोर्टर के रूप में जो दिख रहा है उसके बारे में झूठ बोलकर उसी स्तर पर उतर जाना चाहिए और उस तरह से अपने पाठकों से गलतबयानी करनी चाहिए।

 राष्ट्रपति ट्रम्प की खबरें कवर करने को लेकर रॉयटर्स के एडिटर-इन-चीफ स्टीव एडलर ने स्टाफ को जो शानदार मेमो दिया था उससे कुछ सबक लिया जा सकता है।

 उनका कहना था : तथ्यों के प्रति ईमानदार रहें, यह न मानने लगें कि हम इस कहानी के हिस्से हैं।

 यही हमें याद रखने की जरूरत है फिर चाहे ट्रम्प, मोदी या जिनकी यहां चर्चा है वे अरविंद केजरीवाल हों।

(ये लेखक के अपने विचार हैं।

)।

शेखर गुप्ता।

जाने-माने संपादक और टीवी एंकर।

T@SG, – शेखर गुप्ता।

सौजन्य- दैनिक भास्कर।

