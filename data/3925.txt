समय पर कटौती (बिजनेस स्टैंडर्ड)।

नोटबंदी की प्रक्रिया के चलते भारी-भरकम जमा मिलने और कोष की लागत कम होने के पश्चात बैंकों ने ऋण दरों में तेजी से कटौती करनी शुरू कर दी है।

 आरबीआई के ताजा आंकड़ों के मुताबिक 9 दिसंबर तक बैंक जमा सालाना आधार पर 10.9 फीसदी बढ़ी।

 सीएलएसए की रिपोर्ट के मुताबिक इसके चलते नई जमा की वृद्घिशील लागत 3.5 से 4 फीसदी तक कम हो गई।

 कुछ हलकों में आशंका जताई गई थी कि नकद निकासी की सीमा खत्म होते ही यह कम लागत वाला फंड बैंकिंग व्यवस्था से बाहर हो सकता है लेकिन भारतीय स्टेट बैंक की चेयरपर्सन अरुंधती भट्टïाचार्य ने सोमवार को कहा कि उन्हें उम्मीद है कि इस राशि का 40 फीसदी हिस्सा काफी समय तक बैंक में रहेगा।

ऋण दरों में यह कटौती प्रधानमंत्री नरेंद्र मोदी के राष्ट्र के नाम संबोधन के बाद आई है।

 नववर्ष की पूर्व संध्या पर अपने संबोधन में उन्होंने बैंकों से कहा था कि वे गरीबों, निम्न मध्य वर्ग और मध्यवर्ग का ध्यान रखें।

 उन्होंने बैंकों से जनहित में काम करने की अपील भी की थी।

 कई क्षेत्रों में ब्याज दर में कमी के बाद ऋण और आर्थिक वृद्घि दोनों देखने को मिल सकती हैं।

 चाहे जो भी हो लेकिन भारी भरकम कारोबारी ऋण में आ रही तेज गिरावट दो साल से बरकरार है।

 ऐसे में कम आकार के ऋण बाजार को गति देना समझदारी भरा कदम है।

, बैंकों का कदम इसलिए भी स्वागतयोग्य है क्योंकि मौद्रिक नीति के पारेषण की गति धीमी रही है।

 उदाहरण के लिए रविवार को अपनी ऋण दर में 90 आधार अंकों की कटौती के पहले स्टेट बैंक ने जनवरी 2015 से अब तक उसमें महज 110 आधार अंक की कमी की थी।

 इस अवधि में रीपो दर में 175 आधार अंक की कमी की गई थी।

 मौद्रिक नीति के इस धीमे पारेषण ने नई कारोबारी गतिविधियों की लागत बढ़ा दी थी।

 उनको गिरती महंगाई दर और आर्थिक वृद्घि के बावजूद सस्ता ऋण नहीं मिल रहा था।

, आश्चर्य नहीं कि निजी निवेश पिछली तीन तिमाहियों से लगातार कम हो रहा था।

 इसके परिणामस्वरूप ऋण वृद्घि में और कमी आई।

 आरबीआई के मुताबिक 9 दिसंबर, 2016 तक ऋण में सालाना आधार पर 5.8 फीसदी का इजाफा हुआ जबकि ठीक एक साल पहले यह 10.6 फीसदी था।

 इन हालात में जब उनको नकदी मिली तो बैंकों का दरों में कटौती करना ही बेहतर है।

 सरकारी बॉन्ड में निवेश कर छह फीसदी ब्याज कमाने से बेहतर है आर्थिक गतिविधियों की फंडिंग करना।

 इसका असर पूरी अर्थव्यवस्था पर पड़ेगा।

 हो सकता है जमाकर्ताओं को कम प्रतिफल मिले क्योंकि जमा पर ब्याज दर भी कम हो सकती है।

, बहरहाल बैंकों को चाहिए कि ऋण देने के अगले दौर में वे मानकों की उपेक्षा नहीं करें।

 ऐसा इसलिए क्योंकि बैंकों में फंसे हुए कर्ज की स्थिति अब भी विकट बनी हुई है।

 कई बैंकों खासकर सरकारी क्षेत्र के बैंकों की हालत खस्ता है।

 आरबीआई की ताजा वित्तीय स्थिरता रिपोर्ट में कहा गया है कि अनुसूचित वाणिज्यिक बैंकों में सकल फंसे हुए कर्ज का अनुपात मार्च के 7.8 फीसदी की तुलना में बढकर 9.1 फीसदी हो गया है।

 इस प्रकार सकल फंसी संपत्ति भी 11.5 फीसदी से बढ़कर 12.3 फीसदी हो गई।

 यह सच है कि इस अनुपात के बिगडऩे में आरबीआई द्वारा 2015 के अंत में मान्य नियमों में किया गया बदलाव भी जिम्मेदार है।

 केंद्रीय बैंक ने सभी बैंकों को मार्च 2017 तक अपने बहीखाते दुरुस्त करने को कहा है।

 लेकिन अनिश्चित आर्थिक परिस्थितियों में कौन सी परियोजना सफल होंगी इसे लेकर भी चिंता का माहौल है।

 ऐसे में नया ऋण देते समय भी पर्याप्त सतर्कता आवश्यक है।

, सौजन्य- बिजनेस स्टैंडर्ड।

