ब्रेन गेन के लिए (नवभारत टाइम्स)।

सरकार प्रवासी भारतीयों के सहयोग से ‘ब्रेन ड्रेन’ को ‘ब्रेन गेन’ में बदलना चाहती है।

 मंशा तो ठीक है, लेकिन इसके लिए प्रवासी भारतीयों की शिकायतें भी दूर करनी होंगी।

 उन्हें कुछेक सहूलियतें देनी भी होंगी, जिनकी मांग वे लगातार कर रहे हैं।

 प्रधानमंत्री नरेंद्र मोदी ने बेंगलुरु में आयोजित 14वें प्रवासी भारतीय सम्मेलन को संबोधित करते हुए प्रवासी भारतीयों की भूमिका की सराहना की और कहा कि वे देश की प्रगति में सहयात्री हैं।

, उनके देश छोड़ कर जाने से प्रतिभा पलायन तो हुआ है मगर उनकी प्रतिभा का देश के विकास में उपयोग किया जाएगा।

 9 जनवरी, 1915 को राष्ट्रपिता महात्मा गांधी के दक्षिण अफ्रीका से मुंबई पहुंचने की याद में इस वार्षिक कार्यक्रम की शुरुआत 2007 में की गई थी।

 इसका उद्देश्य है दुनिया भर में फैले प्रवासी भारतीयों को भारत से जोड़े रखना और उनके माध्यम से देश में निवेश के मौके तलाशना।

, शुरू में लगा कि यह आयोजन महज रस्मअदायगी बनकर रह जाएगा, पर साल दर साल यह और जीवंत होता जा रहा है।

 इसके माध्यम से बाहर बसे भारतीयों का भारत से संवाद बढ़ा है और उन्होंने अपने-अपने देश में ब्रैंड इंडिया को मजबूत करने में अहम भूमिका निभाई है।

 ढाई करोड़ प्रवासी भारतीय 116 देशों में रहते हैं।

 इनमें सबसे ज्यादा तादाद खाड़ी के देशों में रहने वाले भारतीयों की है।

 विदेशी पूंजी लाने और निवेश को बढ़ावा देने में इनका अहम योगदान है।

, एक अनुमान है कि करीब 70 अरब डॉलर की राशि ये भारत भेजते हैं।

 उन्हें ध्यान में रखकर एक अलग मंत्रालय भी बनाया गया है।

 सरकार ने प्रवासी भारतीयों के लिए अपनी कई नीतियां बदली हैं।

 दूतावासों में उनके लिए सुविधाएं बढ़ाई गई हैं।

 प्रवासी भारतीयों को अपने पीआईओ (पीपुल्स ऑफ इंडियन ओरिजन) कार्ड को ओआईसी (ओवरसीज इंडियन सिटिजन) कार्ड में बदलने के लिए कहा जा रहा है।

 इसकी अवधि अब 30 दिसंबर 2016 से बढ़ाकर 30 जून 2017 तक कर दी गई है।

प्रवासी भारतीय वोटिंग अधिकार की मांग कर रहे हैं।

 उनका कहना है कि दूसरे देशों की तरह भारत भी कोई ऐसा कदम उठाए जिससे वे अपने देश में मौजूद भारतीय दूतावासों में जाकर वोट डाल सकें।

 इस बारे में अभी तक उन्हें आश्वासन ही दिया गया है।

 इसे लेकर कोई ठोस निर्णय करना होगा।

 उनका एक हिस्सा राज्यसभा में प्रतिनिधित्व भी चाहता है।

 प्रवासी भारतीय भारत आएं और बड़े पैमाने पर निवेश करें, इसके लिए देश में निवेश का माहौल बनाना बेहद जरूरी है।

 कुछेक नियमों में ढील दिए बगैर उनसे भरपूर निवेश की अपेक्षा नहीं की जा सकती।

, उन्हें नौकरशाही के रवैये से प्राय: शिकायत रहती है।

 इस ओर ध्यान देने की जरूरत है।

 कई एनआरआई अपने राज्यों में निवेश तो करना चाहते हैं पर पता चलता है कि वहां कारखाना लगाने के लिए बुनियादी इंफ्रास्ट्रक्चर ही उपलब्ध नहीं है।

 प्रवासी भारतीयों का सहयोग मिले, इसके लिए हमें कई स्तरों पर तैयारी करनी होगी।

 ब्रेन गेन की उम्मीद उसके बाद ही की जा सकेगी।

, सौजन्य- नवभारत टाइम्स।

