जंग से बाहर विपक्ष (राष्ट्रीय सहारा)।

यकीन नहीं हो रहा कि नोटबंदी ने बीते कई महीनों से देश विरोधी ताकतों के कारण झुलसते कश्मीर पर एक तरह से मरहम लगाने का काम किया है।

 घाटी में जिंदगी पटरी पर लौट आई है।

 नोटबंदी के चलते कफ्र्यू से पंगु हो गई कश्मीर घाटी के बाशिंदे अपने घरों से निकले 500 और 1000 रुपये के नोटों को बैंकों में जमा कराने के लिए और 100 रुपये के कुछ नोट बदलने के लिए।

 नोटबंदी के पहले दो दिनों में करीब डेढ़ लाख करोड़ रु पये की करेंसी जमा करवाई।

 यह कोई छोटी राशि नहीं मानी जा सकती।

 तीन दिन बाद यह जमा राशि तीन लाख से भी ज्यादा जा पहुंची है।

 मेरी जानकारी के मुताबिक, कश्मीर के पृथकतावादी नेता, आतंकवादी संगठन, नक्सली, भष्ट अफसर और नेता सभी-के-सभी कालेधंधे में शरीक लोग अपने घरों में जमा 500 और 1000 रु पये के नोटों को ठिकाने लगाने में ही जुटे हुए हैं।

 यानी अभी वे फिलहाल अपना सारा आंदोलन भूल गए हैं।

 और नोटबंदी के बाद अब कश्मीर में पत्थरबाजी भी बंद हो गई है।

 नक्सली भी आंदोलन भूलकर गावों में लोगों में पैसे बांटते फिर रहे हैं।

 मिन्नतें करते फिर रहे हैं कि अभी 500-1000 के नोट ले लो और जब पैसे चेंज करवा लेना तब वापस कर देना।

 पहले कश्मीर में शायद ही कोई दिन गुजरता हो जब छोटे बच्चे और किशोर तक सुरक्षाकर्मिंयों पर पत्थर नहीं बरसाते हों।

 500 और 1000 के नोट खत्म हो गए तब अंत हो गया पत्थरबाजी के दौर का भी।

 और जब नोटबंदी के चलते कश्मीर में अमन की बयार बहने लगी तो कुछ विपक्षी नेता विधवा विलाप करने लगे।

 इनमें ममता बनर्जी, मायावती से लेकर अरविंद केजरीवाल शामिल हैं।

 इनसे देश सवाल पूछ रहा है कि वे कालेधन के खात्मे को लेकर मोदी सरकार की तरफ से चलाए जा रहे सघन अभियान का विरोध क्यों कर रहे हैं।

 क्या इन्हें मालूम नहीं कि इसी काले धन का कश्मीर के अलगाववादियों से लेकर माओवादी, कालाबाजारी, स्मगलर, आतंकवादी इस्तेमाल करते हैं।

 बाकी देशों में विपक्ष सरकार से मांग करता है कि काले धन पर रोक लगे।

 आंदोलन तक चलाता है।

 पर हमारे देश का विपक्ष उल्टी गंगा बहाने पर आमादा है।

 कांग्रेस, टीएमसी, सपा, बसपा सहित अन्य को लगे हाथ मुद्दा मिल गया है सरकार को नोटबंदी का विरोध करने का।

 सबसे अफसोस की बात ये है कि इन विपक्षी दलों के पास काले धन को समाप्त करने के लिए कोई कार्यक्रम या विकल्प नहीं है।

 ये सरकार के प्रयासों की आलोचना कर रहे हैं, पर ये नहीं बता रहे कि सरकार किस तरह से अपने अभियान को आगे बढ़ाए।

 भ्रष्टाचार के आरोपों में आकंठ डूबी बसपा अध्यक्ष मायावती ने कहा, ‘‘मोदी सरकार ने भ्रष्टाचार और कालेधन पर अंकुश लगाने के नाम देश की जनता को ही खुले आसमान के नीचे लाकर खड़ा कर दिया है।

 इस भयावह स्थिति की कल्पना किसी ने नहीं की थी।

 मतलब मायावती जी अनाप-शनाप बोल रही हैं।

 वैसे भी आप उनसे कोई सार्थक बहस या आलोचना की उम्मीद नहीं कर सकते।

 अब नोटबंदी का विरोध कर रहे विपक्ष को कौन बताए कि इसके असर के चलते अब कश्मीर में स्कूल भी नहीं जलाए जा रहे हैं।

 वर्ना वहां पर बीते तीन महीने के दौरान 27 स्कूल फूंक दिए गए थे।

 लगभग हर तीसरे दिन एक स्कूल स्वाहा।

 क्या ममता-माया-केजरीवाल को पता है कि नोटबंदी के दूरगामी असर के चलते कश्मीर में वार्षिक बोर्ड परीक्षाएं चालू हो गई हैं।

 महत्त्वपूर्ण है कि सरकार के 500 और 1000 रुपये के नोटों को चलन से बाहर किए जाने के फैसले को चीनी मीडिया ने भी सराहना की हैं।

 चीन के सरकारी अखबार ‘‘ग्लोबल टाइम्स’ ने इसे ‘‘एक साहसिक’ और ‘‘हैरतअंगेज’ कदम करार दिया।

 इसी क्रम में अंतरराष्ट्रीय मुद्राकोष (आईएमएफ) ने भ्रष्टाचार से लड़ने के लिए भारत सरकार द्वारा उठाए गए कदमों का समर्थन किया है।

 बेशक, काले धन के विरुद्ध लड़ाई बड़े ही व्यापक पैमाने पर लड़ी जा रही है।

 इसलिए, इसके चलते आमजन को कुछ असुविधा तो जरूर ही हुई है।

 इससे इनकार नहीं किया जा सकता है।

 पर सरकार ने तुरंत ही जनता को असुविधा से निकालने के लिए तमाम नए कदम भी उठा लिये।

 दरअसल, मोदी सरकार देश के बैंकिंग क्षेत्र में लगी दीमक को समूल नष्ट कर देना चाहती है।

 बैंकिंग क्षेत्र से देश के अंतिम जन को जोड़ रही है।

 पिछले तीन दिनों में मैं उत्तराखंड, उत्तर प्रदेश और झारखंड में था।

 सैकड़ों लोगों से बात हुई।

 लंबी लाइनों से कुछ असुविधा हो रही है यह स्वीकारने वाले तो कई मिले पर मोदी जी के निर्णय को गलत कहने वाला एक भी नहीं मिला।

 मोदी पिछले लोक सभा चुनाव कैंपेन के दौरान काले धन के मुद्दे को बार-बार उठा रहे थे।

 नोटबंदी को इसी रूप में देखने की जरूरत है।

 यह तो अचानक होना ही था, नहीं तो कालाबाजारी को मौका मिल जाता।

 लेकिन अभी जो समस्या उत्पन हो रही है, उसके लिए रिजर्व बैंक के पूर्व गवर्नर रघुराम राजन की अदूरदर्शिता को दोषी मानता हूं।

 यह योजना मोदी के प्रधानमंत्री बनने के बाद से ही उनके दिमाग में थी और धीरे-धीरे उसकी भूमिका भी तैयार हो रही थी।

 जब तक राजन रिजर्व बैंक के गवर्नर रहे गरीबों के हित के फैसले का पुरजोर विरोध करते रहे।

 500 और 2000 के नोटों को बदलने और 2000 के नोटों को मुद्रित करने की योजना उन्हीं के कार्यकाल में बन गई थी और कार्यान्वित भी हो गई थी।

 नोट छपकर तैयार भी थे।

 राजन ने तो 2000, 5000 और 10000 के नोट छापने का प्रस्ताव दिया था, जिसे प्रधानमंत्री जी ने 2000 के नोट छपने के प्रस्ताव को मान लिया और 5000 और 10000 के नोट छापने की स्वकृति नहीं दी।

 अब मेरा प्रश्न यह है कि जब 5000 और 10000 के नोट छपकर तैयार थे तो देशभर के 2 लाख एटीएम में उसके लिए नए नोटों के साइज से कैसेट बनकर तैयार रहने चाहिए ताकि जिस दिन यह तय हो उसी दिन से 500 और 2000 के नए नोट एटीएम से मिलने लगे।

 यदि आज यह करके रखा गया होता तो समस्या कहां होती।

 इसका जवाब तो आम जनता चाहेगी।

 (लेखक भाजपा सांसद हैं), – आर.के. सिन्हा।

सौजन्य – राष्ट्रीय सहारा, 22-11-2016।

