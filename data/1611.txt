संसद में तल्खी (दैनिक ट्रिब्यून)।

मनभेद न बनें मतभेद।

संसद के बजट सत्र में एक बार फिर सत्तापक्ष और विपक्ष के बीच तल्खी बढ़ती दिख रही है।

 कारण मुद्दों पर मतभेद से ज्यादा राजनीतिक हैं।

 राष्ट्रपति के अभिभाषण पर चर्चा के दौरान विपक्ष, खासकर कांग्रेस ने सरकार पर जैसे तीखे प्रहार किये, उनका प्रधानमंत्री नरेंद्र मोदी ने बेहद तल्ख लहजे में जवाब दिया।

 बेशक दोनों पक्षों में नये सिरे से बढ़ती इस तल्खी के लिए किसी एक पक्ष को ही जिम्मेदार नहीं ठहराया जा सकता, लेकिन शालीनतापूर्वक तार्किक बहस से दोनों ही पक्ष इस तल्खी से बच सकते थे।

 सत्तापक्ष और विपक्ष के बीच मतभेद और बहस तो स्वाभाविक है।

 इससे संसदीय कार्यवाही सार्थक और लोकतंत्र सशक्त बनता है, लेकिन दोनों पक्षों में बढ़ती तल्खी सुखद नहीं मानी जा सकती।

 केंद्र में मोदी सरकार के पदारूढ़ होने के बाद से शायद ही संसद का कोई सत्र ऐसा निकला होगा, जिसमें सत्तापक्ष और विपक्ष में तकरार न हुई हो तथा कामकाज सुचारु रूप से चल पाया हो, पर इसकी चिंता न सत्तापक्ष में दिखती है, न विपक्ष में।

 अब तो ऐसा लगने लगा है, मानो दोनों ही पक्ष एक-दूसरे पर बढ़त बनाने की योजना के साथ संसद में आते हैं।

 कई बार तो उनके भाषणों से यह अनुमान लगाना भी मुश्किल हो जाता है कि वह संसद में बोल रहे हैं या किसी चुनाव सभा में।

उड़ी सैन्य शिविर पर आतंकी हमले के बाद पीओके में आतंकियों पर सर्जिकल स्ट्राइक और नोटबंदी सरीखे मुद्दों पर तल्खी के चलते ही संसद का पिछला शीतकालीन सत्र भी कमोबेश हंगामे की भेंट ही चढ़ गया था।

 बजट सत्र पर भी उन्हीं मुद्दों की छाया और दोनों पक्षों का पूर्वाग्रही आक्रामक रवैया इसी धारणा को बल प्रदान करता है कि वे तकरार त्याग सार्थक बहस और सहयोग के रास्ते पर शायद चलना ही नहीं चाहते।

 शीतकालीन सत्र में विपक्ष ने सर्जिकल स्ट्राइक पर सवाल उठाते हुए नोटबंदी की नीयत पर संदेह जताया था।

 पूर्व प्रधानमंत्री मनमोहन सिंह ने तो नोटबंदी के संदर्भ में मोदी सरकार पर लूट का आरोप ही लगा दिया था।

 उन आरोपों का जवाब मोदी ने अब राष्ट्रपति के अभिभाषण पर चर्चा के उत्तर में दिया, और वह भी बेहद आक्रामक तेवरों में।

 उन्होंने ईमानदार छवि वाले मनमोहन को भी नहीं बख्शा।

 मोदी ने कटाक्ष किया कि मनमोहन के कार्यकाल में इतने घोटाले हुए, पैसा इधर-उधर हुआ, पर उन पर एक दाग नहीं लगा, इसलिए बाथरूम में रेनकोट पहन कर नहाने की कला राजनेताओं को उनसे सीखनी चाहिए।

 काले धन के मुद्दे पर मोदी ने एक नौकरशाह की किताब और पश्चिम बंगाल के पूर्व मुख्यमंत्री ज्योति बसु के भाषण के जरिये दिवंगत प्रधानमंत्री इंदिरा गांधी पर भी निशाना साधा।

 इस पर कांग्रेस का भड़कना स्वाभाविक ही है, जिसे कुछ अन्य विपक्षी दलों का भी समर्थन मिलता दिख रहा है।

 अगर यह तकरार गतिरोध में बदली तो संसद का बजट सत्र भी इसकी भेंट चढ़ जायेगा।

, सौजन्य- दैनिक ट्रिब्यून।

