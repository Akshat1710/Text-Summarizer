अखिलेश मार्का चुनाव (नवभारत टाइम्स)।

समाजवादी पार्टी के दो धड़ों में चुनाव चिह्न के बंटवारे पर त्वरित फैसला देकर चुनाव आयोग ने राजनीतिक दृष्टि से देश के सबसे महत्वपूर्ण राज्य का सारा चुनावी गणित गड़बड़ा दिया है।

 खुद मुलायम सिंह यादव अपने बेटे और मुख्यमंत्री अखिलेश यादव के खिलाफ डटकर लड़ाई लड़ने का इरादा जाहिर करके बीजेपी और बीएसपी को इस भरोसे तक ले गए थे कि राज्य में इस बार समाजवादी पार्टी का खेल खत्म है, और विधानसभा का चुनाव असल में इन्हीं दोनों पार्टियों के बीच लड़ा जाना है।

, इसी समझ के तहत बीएसपी ने अपने 97 टिकट मुस्लिम उम्मीदवारों को बांट दिए और कथित ऊंची जातियों के उम्मीदवारों को 113 सीटें सौंपकर बीजेपी के कोर वोटर तोड़ने में जुट गईं।

 दूसरी तरफ बीजेपी ने भी इस ध्रुवीकरण को तेज करने के लिए नोटबंदी के दौरान मायावती के परिवार द्वारा जमा कराई गई नकदी को चुनावी मुद्दा बनाने की भरपूर कोशिश की।

 अफसोस कि इन दोनों पार्टियों की रणनीति अभी अचानक भूलुंठित दिखाई देने लगी है।

 अखिलेश यादव का प्रदर्शन एक मुख्यमंत्री के रूप में चाहे जैसा भी रहा हो, लेकिन सचेत प्रयास के जरिये और कई बार जोखिम उठाकर उन्होंने अपनी छवि एक ऐसे राजनेता की बनाई है, जो सामाजिक ध्रुवीकरण को राजनीति की जरूरी शर्त नहीं मानता।

, जो समाज के हर तबके से संवाद रखता है और अपने कामकाज में यथासंभव प्रफेशनल रुख बनाए रखता है।

 साथ ही यह भी कि अपराधी और भ्रष्ट लोगों को संरक्षण देना जिसकी सहज वृत्ति नहीं है।

 बीजेपी, बीएसपी और समाजवादी पार्टी के मुलायम सिंह गुट की इन तीनों ही मामलों में रत्ती भर भी साख नहीं है।

 इस लिहाज से अखिलेश यादव की राजनीति पिछले पचीस-तीस वर्षों में उत्तर प्रदेश के लिए एक अलग तरह की चीज है, और मुलायम सिंह को धकिया कर किनारे करने के साथ ही इसकी विशिष्टताएं उजागर होने लगी हैं।

 बिल्कुल संभव है कि अब अखिलेश और मुलायम के बीच भी किसी तरह का पैच-अप हो जाए, लेकिन उत्तर प्रदेश में समाजवादी पार्टी का बॉस कौन है, इसके सारे फैसले कौन किस शैली में लेगा, यह बात अब अप्रैल-मई की किसी आम दोपहर में दिखने वाले उजाले की तरह साफ हो गई है।

, बीजेपी और बीएसपी के नेतृत्व को जल्द से जल्द यह बात समझ लेनी होगी कि इस बार का विधानसभा चुनाव उन्हें समाजवादी पार्टी के खिलाफ नहीं, अखिलेश ब्रैंड की पॉलिटिक्स के खिलाफ लड़ना है।

 अभी तक के अनुभव को देखते हुए लगता नहीं कि यह काम उनके लिए बहुत आसान रहेगा।

 रहा सवाल गठबंधन का, तो अखिलेश इस मामले में कांग्रेस को अपने साथ लेने की बात एक-डेढ़ महीने से करते आ रहे हैं।

 अजित सिंह की आरएलडी और राज्य की कुछ छोटी पार्टियों को भी वे इस गठबंधन का हिस्सा बना सके तो चुनाव का व्याकरण कमोबेश बिहार जैसा दिखने लगेगा और बीएसपी के लिए आर-पार की इस लड़ाई में अपनी जगह बनाना मुश्किल हो जाएगा।

 तो फिर लीजिए, हाजिर है यूपी में अब तक के इतिहास का सबसे अलग, सबसे अनोखा चुनाव।

, सौजन्य- नवभारत टाइम्स।

