वैचारिक आडंबर वाला वामपंथ (दैनिक जागरण)।

इन दिनों मार्क्‍सवादी नेता प्रकाश करात का एक लेख ‘अपने दुश्मन को जानो’ विवाद का विषय बना हुआ है।

 इस लेख में करात ने मोदी सरकार को तानाशाह, अंधराष्ट्रवादी, हिंदुत्ववादी तो कहा, किंतु फासिस्ट नहीं कहा।

 उनके अनुसार भारत में न तो फासिज्म है, न इसके आने का कोई संकेत है।

 करात के इस लेख के सामने आने के बाद से कई मार्क्‍सवादी उनकी निंदा कर रहे हैं।

 किसी ने तो यहां तक कहा कि अब कामरेड करात को अमेरिका जा बसने की ख्वाहिश हो रही है।

 यह प्रसंग पुन: दिखाता है कि मार्क्‍सवादियों की वैचारिक क्षमता कितनी सीमित रही है और वे किस तरह अपने ही बनाए वैचारिक-जाल के बंदी होकर रह गए हैं।

 हर विरोधी दल तानाशाह या फासिस्ट और हर असहमत टाटा-बिरला या अमेरिका का एजेंट।

 बस यही मार्क्‍सवादी वैचारिकता का अंतिम अस्त्र है जिसे चलाने में उन्हें ज्यादा देर भी नहीं लगती।

 इसीलिए उनकी राजनीति कभी भी मुट्ठी भर बुद्धिजीवियों से आगे नहीं बढ़ सकी।

 वास्तव में मार्क्‍सवादी राजनीति बीती बात हो चुकी है।

 उसकी मूल परिकल्पनाओं में ही उसके टूटने के बीज थे।

 मार्क्‍स ने कहा था कि पूंजीवाद अपने ही अंतर्विरोध से नष्ट हो जाएगा।

 यही मार्क्‍सवाद के साथ हुआ।

 मार्क्‍स ने सोचा था कि तानाशाही दमन और वैचारिक प्रशिक्षण से मनुष्य को बदला जा सकता है।

 अनुभव ने दिखाया कि मानव स्वभाव में कुछ प्राकृतिक विशेषताएं उसी तरह स्थाई हैं जैसे शेष प्राणी-जगत में।

 सारा प्रशिक्षण और दमन एक पीढ़ी पर भी पूर्ण प्रभावी नहीं होता।

 जैसे ही दमन-भय हटा, मनुष्य स्वतंत्रता, स्वविवेक और अन्वेषण की ओर बढ़ जाता है।

 कम्युनिस्ट शासन के साथ-साथ सभी इस्लामी शासनों में भी इसे देखा जा सकता है।

, सदियों का दमन-प्रशिक्षण भी शासकों को आश्वस्त नहीं कर पाता कि उनके सिद्धांतों को प्रजा स्वेच्छया मानेगी।

 स्वविवेक, स्वाधीनता, परिवार और अपनी संपत्ति के प्रति मनुष्य का लगाव सहज साबित हुआ है।

 इसीलिए सभी कम्युनिस्ट सत्ताओं को सतत हिंसा का सहारा लेना पड़ा।

 आरंभ से आज तक।

 सत्ता हासिल करने से पहले लेनिन ने अपनी पुस्तक ‘राज्य और क्रांति’ में लिखा था कि कम्युनिस्टों की सत्ता पहले दिन से ही दमन को छोड़ना शुरू कर देगी, जो पूंजीवादी राज्य का चरित्र है।

 हुआ ठीक उलटा।

 सत्ता में आते ही रूसी कम्युनिस्टों ने क्रूरतम हिंसा, सामूहिक बर्बर नरसंहार का सहारा लिया।

 उन्होंने पेशेवर भयंकर अपराधियों से अपनी राज्य-मशीनरी भर ली, क्योंकि वही लोग पाशविक हिंसा कर सकते थे।

 रूस में सारे वास्तविक, संदिग्ध और संभावित विरोधियों का समूल संहार करके भी अगले छह-सात दशक तक तानाशाही, हिंसा, सेंसरशिप और जबरदस्ती के बल पर ही कम्युनिस्ट राज चल सका।

 महान ग्रंथ ‘गुलाग आर्किपेलाग’ उस भयावह सच्चाई का केवल आंशिक आकलन है।

 वर्गहीन राज्य, गैर-दमनकारी राज्य और समतावादी समाज के उसके घोषित उद्देश्य चिथड़े-चिथड़े होकर नष्ट हो गए।

, आर्थिक क्षेत्र में भी समाजवादी सत्ताएं विफल रहीं।

 सफलता में लाभ और विफलता में हानि के वैयक्तिक कारकों का लोप होने से कर्मियों और व्यवस्थापकों में दक्षता और प्रेरणा का स्रोत कमजोर होता गया।

 वह तो रूस की विशाल प्राकृतिक संपदा थी जिसके बल पर उसके साथ-साथ पूर्व यूरोप के देशों के भी समाजवाद का नकली चित्र दो-तीन दशकों तक दिखाया जा सका।

 1986-89 की घटनाओं ने दिखाया कि रूसी सहारा हटते ही पूर्व यूरोप की सत्ताएं ताश के पत्ताें की तरह ढह गईं।

 कृषि क्षेत्र में मार्क्‍सवादी प्रयोगों ने और ज्यादा विध्वंस किया।

 किसानों से जमीन छीन कर सामूहिकीकरण और नौकरशाही संचालन ने अभूतपूर्व अकाल पैदा किए।

 सोवियत संघ, चीन, कोरिया, उत्तरी कोरिया, कंबोडिया, इथियोपिया आदि देशों में करोड़ों लोग भूख से मर गए।

 इसकी जानकारी भी बाहरी दुनिया को दशकों बाद मिल सकी।

 वह शासन कृत्रिम और विचारहीन था।

, जब रूसियों ने कम्युनिस्ट शासन भंग करना शुरू किया तो दो करोड़ सदस्यता वाली कम्युनिस्ट पार्टी और उसके विशिष्ट-वर्ग ‘नौमेनक्लातुरा’ ने कोई प्रतिरोध नहीं किया।

 उनमें किसी आदर्श का मनोबल था ही नहीं।

 यह लोप कोई 1991 में नहीं हुआ।

 वह तो 1918-19 से ही नहीं बचा था।

 केवल सत्ता के निर्मम प्रयोग और विशेषाधिकार के लोभ-भय बल पर राज चलाया जाता रहा।

 जैसे चीन में अभी भी चल रहा है।

 वस्तुत: मार्क्‍सवाद की सारी बुनियादी कल्पनाएं किसी भी कम्युनिस्ट सत्ताधारी देश में आरंभ में ही ध्वस्त हो चुकी थीं।

 पूंजीवाद को हटाकर सामूहिक स्वामित्व में उत्पादन कई गुणा बढ़ा लेने का विश्वास ठीक उल्टा साबित हुआ।

 ‘पूंजी की गुलामी’ से मुक्त हो ‘नया मानव’ बनने के बदले मानव मूक जानवरों सी अवस्था में पहुंच गया।

 कई कम्युनिस्टों ने भी शुरू में ही समझ लिया कि घोर-गुलामी की व्यवस्था बनने जा रही है।

 गोर्की, ट्रॉट्स्की आदि ने भी इसे व्यक्त किया था।

, कम्युनिस्टों का तानाशाही तंत्र बाहरी हमले का मुकाबला करने में जरूर उपयोगी रहा, किंतु जहां भौतिक बल का मुकाबला न करना हो, वहां वह बिल्कुल नपुंसक साबित हुआ।

 सामाजिक ज्ञान, दर्शन और संस्कृति के क्षेत्र इसके उदाहरण हैं।

 सोवियत युग के सात दशकों में ऐसा कुछ सामने नहीं आया जिसे आज मूल्यवान कहा जाता हो।

 इसके विपरीत पूंजीवादी यूरोप और अमेरिका में इसी दौर में तकनीकी ही नहीं, साहित्यिक, वैचारिक, बौद्धिक अवदानों के एक से एक स्तंभ खड़े हुए।

 ‘दुनिया के मजदूरों एक हो’ का नारा भी एक क्षण के लिए स्वीकृत न हुआ।

 दुनिया के किसी भी देश में लोगों ने अपने देश, राष्ट्रीयता, भाषा, धर्म, संस्कृति को परे कर ‘वर्गीय एकता’ दिखाने में कोई रुचि न ली।

 स्वयं कम्युनिस्ट देशों के लोगों ने मौका मिलते ही रूस या चीन से अलग अपनी स्वतंत्रता दिखाने में संकोच नहीं किया।

 इस खुले इतिहास के बावजूद आज जो मार्क्‍सवाद में किसी समस्या का समाधान पाना चाहते हैं उन पर अफसोस ही किया जा सकता है।

 वैचारिक आडंबर ही उनका वामपंथ है।

 प्रकाश करात के पास विश्लेषण के नाम पर केवल गाली-गलौज है।

 किसी न किसी पर गंदे आरोप लगाकर शोर-शराबा करना ही मार्क्‍सवाद का मुख्य काम है।

 जो इसमें साथ न दे उसे भी गालियां दी जाती हैं।

 यह मार्क्‍सवाद नहीं, मूढ़ता है।

लेखक :- शंकर शरण (राजनीतिशास्त्र के प्रोफेसर एवं वरिष्ठ स्तंभकार हैं)।

सौजन्य :- दैनिक जागरण , 23-09-2016।

