संपादकीय : जनादेश के संकेत (नईदुनिया)।

पांच राज्यों के विधानसभा चुनावों के परिणाम का देश बेसब्री से इंतजार कर रहा है।

 इस बीच गुरुवार शाम कई टेलीविजन न्यूज चैनलों पर आए एग्जिट पोल्स के नतीजों से यह संकेत जरूर मिला कि पंजाब के अलावा बाकी चार राज्यों में मतदाताओं पर एक हद तक नरेंद्र मोदी का जादू जारी है।

 संकेत यह भी है कि प्रधानमंत्री के नोटबंदी के फैसले से भाजपा को क्षति नहीं हुई है, जिसकी उम्मीद विपक्षी दलों को थी।

 हालांकि अलग-अलग चुनाव उपरांत सर्वेक्षणों में सीटों के अनुमान को लेकर खासा अंतर है, मगर यह साफ है कि उत्तर प्रदेश, उत्तराखंड, गोवा और मणिपुर में भाजपा को पिछले चुनावों की तुलना बड़ा लाभ होने जा रहा है।

 इन राज्यों में वह सरकार बनाने की स्थिति में भी पहुंच सकती है।

 उल्टा रुझान केवल पंजाब में है, जहां कांग्रेस और आम आदमी पार्टी में मुख्य टक्कर हुई लगती है।

 यानी अकाली दल-भाजपा गठबंधन मुकाबले में ही नहीं रहा।

 लेकिन वहां अकाली दल की अलोकप्रियता पहले से जाहिर थी।

 इसका खामियाजा संभवत: भाजपा को भी भुगतना पड़ा।

, वैसे हमेशा की तरह सबसे ज्यादा ध्यान लोकसभा में 80 सीटें भेजने वाले उत्तर प्रदेश के नतीजों पर केंद्रित है।

 उचित ही कहा जाता है कि दिल्ली के तख्त का रास्ता लखनऊ से होकर जाता है।

 बेशक शनिवार को उप्र के जो परिणाम आएंगे, उनका राष्ट्रीय राजनीतिक मूड पर असर पड़ेगा।

 इस राज्य में नरेंद्र मोदी ने अपनी पूरी ताकत झोंकी।

 उनकी छवि का भाजपा को फिर लाभ हुआ दिखता है।

 उधर मुख्यमंत्री अखिलेश यादव ने खुद को समाजवादी पार्टी की पुरानी मंडलवादी विरासत से अलग कर सबके विकास की आस बंधाने की कोशिश की।

 कांग्रेस को साथ जोड़कर मजबूत समीकरण बनाया।

 इससे शायद उनकी पार्टी को भी लाभ हुआ।

 इन दोनों ताकतों के बीच मायावती हैं, जिनकी बहुजन समाज पार्टी को एग्जिट पोल्स के नतीजों में पिछड़ते दिखाया गया है।

 लेकिन बसपा के बारे में धारणा है कि उसके समर्थक आम तौर पर खामोश रहते हुए अपना फैसला सुनाते हैं।

 इस कारण उन मतदाताओं का मन समझने में मीडिया और सर्वेक्षणकर्ता नाकाम रहते हैं।

 वैसे भी ओपिनियन और एग्जिट पोल्स की नमूना (सैंपल) तय करने की विधि, उनकी पहुंच, हासिल आंकड़ों और मत प्रतिशत के आंकड़ों को सीट संख्या में तब्दील करने के तरीके पर सवाल उठते रहे हैं।

 हाल में ‘ब्रेग्जिट जनमत संग्रह और पिछले अमेरिकी राष्ट्रपति चुनाव में जैसे नतीजे आए, उनसे भी ऐसे सर्वेक्षणों पर प्रश्न गहराए।

 उन देशों में शिक्षा एवं संचार के साधनों की व्यापक पहुंच है।

 जबकि भारत जैसे विशाल और विविधतापूर्ण देश में सही चुनावी भविष्यवाणी कर पाने की चुनौती खुद जाहिर है।

 इसलिए गुरुवार को आए संकेतों को महज हवा का रुख भांपने का प्रयास माना जाए, तो गलत नहीं होगा।

 इसीलिए पांच राज्यों के मतदाताओं ने अपना शासन चलाने के लिए किस दल को चुना है, इसको लेकर रहस्य कल दोपहर तक तो बना रहेगा।

, सौजन्य- नईदुनिया।

