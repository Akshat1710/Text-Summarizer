अलग न पड़ें हिंदुस्तानी (नवभारत टाइम्स)।

अमेरिका में जिस तरह एक के बाद एक भारतीयों पर हमले हो रहे हैं, वे किसी भी दृष्टि से सामान्य नहीं कहे जा सकते।

 तीन लोगों पर हुए जानलेवा हमले के अलावा दो विडियो भी आजकल चर्चा का विषय बने हुए हैं, जिनमें भारतीयों के अमेरिकी नौकरियां छीन लेने और वहां की धन-संपदा पर कब्जा कर लेने की बात कही गई है और उन्हें अपने देश लौट जाने की धमकी भी दी गई है।

 इससे पहले भारतीयों पर नस्ली हमले की घटनाएं ऑस्ट्रेलिया में भी हुई थीं, पर ऐसी मुहिम जैसी शक्ल वे वहां नहीं ले पाई थीं।

 अमेरिका का मामला अलग है।

, वहां सरकार और राजनीतिक दलों ने इन हमलों की निंदा की है, लेकिन एक अलग स्तर पर वहां का राजनीतिक माहौल बाहर से आने वाले लोगों के खिलाफ स्थानीय आबादी में पनप रहे गुस्से को मुखर रूप देने का काम कर रहा है।

 इसके अपने सामाजिक कारण हो सकते हैं, लेकिन राजनीतिक समर्थन से गुस्से को ताकत और वैधता तो मिलती ही है।

 बड़ा सवाल यह भी है कि स्थानीय आबादी के निशाने पर भारतीय समुदाय ही क्यों आ रहा है।

 अमेरिका में भारतीयों का स्वरूप निश्चय ही वैसा नहीं है, जैसा भारत आ बसने वाले बांग्लादेशी या नेपालियों का।

, भारतीय समुदाय के लोग अमेरिका के गरीब, बेरोजगार, अकुशल मजदूरों का स्पेस नहीं घेर रहे हैं।

 लेकिन उनमें से ज्यादातर प्रफेशनल्स हैं, और जो बिजनेस में हैं वे भी फल-फूल रहे हैं, इसलिए बहुत संभव है कि वे अभावग्रस्त स्थानीय आबादी की नजर में आसानी से आ जाते हों।

 भारतीय समुदाय को आसान शिकार बनाने वाली एक और बात यह है कि वे किसी हाई-सिक्युरिटी जोन में नहीं रहते।

 भले ही भारतीयों को वहां के लोग सफल मानते हों, पर एक समुदाय के रूप में भारतीय अभी इतनी ऊंचाई पर नहीं पहुंचे हैं कि वहां के लोग इन पर हाथ डालने से पहले सोचें।

 वे ऑफिस जाते या क्लबों-पबों में आसानी से दिख जाते हैं।

, ऐसे में भारतीय समुदाय को लेकर आम अमेरिकियों में जड़ जमाती गलत धारणाओं को दूर करने की मुहिम चलाना बहुत जरूरी है।

 आम अमेरिकियों से लेकर प्रशासन के विभिन्न स्तरों तक पहुंचने वाला एक गहन जनसंपर्क अभियान तत्काल शुरू किया जाना चाहिए, वरना अमेरिका में रह रहे हिंदुस्तानी खुद को अस्सी साल पहले के जर्मनी में रह रहे यहूदी महसूस करने लगेंगे।

सौजन्य- नवभारत टाइम्स।

