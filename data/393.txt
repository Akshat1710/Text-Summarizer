खुफिया तंत्र में बड़े बदलाव की जरूरत (दैनिक जागरण)।

एनके सिंह।

हालिया आतंकी घटना (भोपाल-उज्जैन ट्रेन ब्लास्ट) के बाद के रहस्योद्घाटन से स्पष्ट हो गया है कि भारत में आतंकवाद ने एक नया आयाम ले लिया है।

 यह स्वत:स्फूर्त है और वैचारिक प्रतिबद्धता के लिए आइएसआइएस की वेबसाइटों का सहारा ले रहा है।

 अगर कोई मेंटर या हैंडलर है भी तो वह सामने नहीं आता, बल्कि वेबसाइट के जरिये या कूट संदेश के प्लेटफॉर्म के जरिये बात करता है।

 लिहाजा भारत की केंद्रीय ही नहीं, बल्कि राज्य की खुफिया संस्थाओं को भी अपने तौर-तरीके में क्रांतिकारी परिवर्तन करना होगा।

 तेलंगाना के एंटी टेररिस्ट स्क्वॉड (एटीएस जिसमें खुफिया तंत्र भी समाहित है) की तर्ज पर इस धमाके के खुलासे और आतंकियों की धरपकड़ का श्रेय भी मात्र इसी संस्था को जाता है, लेकिन इसका पेशेवराना रुख देखिए कि ये अपनी सफलता को कहीं भी नहीं बता पा रहे हैं जबकि भारत की तमाम दूसरी एजेंसियां श्रेय लेने की होड़ में रोज मीडिया को अधकचरी जानकारी दे रही हैं।

भारत का दूसरा संकट यह है कि यह उदार प्रजातंत्र है, जहां नागरिक स्वतंत्रता का मुद्दा काफी संवेदनशील माना जाता है।

 ऐसे में अगर भारत में शांति का माहौल बरकरार रखना है तो पहली शर्त होगी इस लड़ाई को वैचारिक धरातल पर लड़ना और दूसरा सख्त न्यायिक प्रतिकार व्यवस्था जिसमें आतंकियों को अपने शत प्रतिशत पकड़े जाने का डर सताए।

 खुफिया तंत्र को अपनी कार्यपद्धति तेलंगाना के एटीएस की तर्ज पर विकसित करनी होगी, लेकिन राज्य के खुफिया विभाग की मजबूती के बिना यह संभव नहीं है और साथ ही केंद्रीय संस्था नेशनल इंटेलिजेंस एजेंसी को राज्य की समतुल्य संस्थाओं पर कार्यकारी नियंत्रण रखने के कानून बनाने होंगे ताकि वे राजनीतिक दबाव में न आएं।

 कुछ राज्य इस प्रयास को संघीय ढांचे के खिलाफ बताते हुए विरोध करेंगे, पर यह समय की मांग है अन्यथा भारत भी एक अशांत देश बनने के कगार पर खड़ा है।

 भोपाल-उज्जैन ट्रेन विस्फोट में शामिल आरोपियों में से एक आरिफ ने बताया कि उसने कानपुर में अपनी छोटी जायदाद बेच कर दो पिस्तौल खरीदी और उनकी क्षमता परीक्षण के लिए एक बुजुर्ग रिटायर्ड प्रिंसिपल को मार दिया।

 कानपुर पुलिस के रिकॉर्ड में यह हत्या इस खुलासे से पहले ‘अज्ञात’ व्यक्ति के खिलाफ दर्ज की गई थी।

 यह ट्रेन ब्लास्ट भी बमों की क्षमता टेस्ट करने के लिए किया था और मध्य प्रदेश की पुलिस भी इसे एक सामान्य आपराधिक घटना बताकर दबाना चाहती थी, लेकिन धन्यवाद है तेलंगाना एटीएस की उस टीम का जो साये की तरह कई महीनों से इस आतंकी गुट के पीछे लगी थी।

 गलती से आतंकियों ने ब्लास्ट करने के तत्काल बाद टेलीग्राम (नेट पर कूट संदेश भेजने का प्लेटफॉर्म) पर अपने ‘आका’ को अपनी सफलता के बारे में बताया जिसे हैदराबाद एटीएस का मुख्यालय कई महीनों से ट्रैक कर रहा था।

 मुख्यालय ने जब अपनी टीम को इस ब्लास्ट की बात बताई तो उन्हें अपनी भूल का अहसास हुआ।

 बहरहाल मध्य प्रदेश के पुलिस प्रमुख को इन आतंकियों की जगह बताई गई।

 दरअसल तेलंगाना की टीम धमाके से पहले भी उन्हें गिरफ्तार कर सकती थी, पर उनके नजदीक रहते हुए वह संचालक पर हाथ डालना चाहती थी।

 साये की तरह महीनों पीछे लगे रहने के बावजूद और साथ ही ब्लास्ट के समय ट्रेन में एक कोच छोड़ कर बैठने के बाद भी एटीएस टीम के सदस्य समझ ही नहीं पाए कि तीनों आतंकियों की पीठ पर लादे पिट्ठुओं में से एक का वजन ट्रेन से उतरने के बाद कम हो गया है।

जब ठीक दो साल पहले मार्च, 2015 में ग्रैमी वुड ने अटलांटिक टाइम्स में ‘आइएसआइएस दरअसल चाहता क्या है’ (व्हाट आइएसआइएस रियली वांट्स) शीर्षक से एक बड़ा लेख लिखा तो उसके बाद पूरी दुनिया में इस लेख की चर्चा रही।

 वुड ने बताया कि इसे परंपरागत आतंकवादी संगठन समझना और तदनुसार उसे परंपरागत तरीके से निष्प्रभावी करने की कोशिश मूर्खतापूर्ण प्रयत्न ही नहीं, बल्कि विश्व के लिए विनाशकारी भी हो सकता है।

 लेखक ने अमेरिका के तत्कालीन राष्ट्रपति बराक ओबामा के कथन ‘यह संगठन अलकायदा का ज्वाइंट वेंचर (संयुक्त उपक्रम) है’ को बचकाना और नासमझी भरा करार दिया।

 उज्जैन ट्रेन धमाके की घटना और पकडे़ गए आतंकियों के रहस्योद्घाटन की गंभीरता को भी शायद देश की प्रमुख एजेंसियों को नए तरीके से समझना होगा।

 राज्य पुलिस और खुफिया तंत्र (एक राज्य के एटीसी को छोड़कर) को भी तेलंगाना एटीएस की तर्ज पर बेहद पेशेवर बनाना होगा।

 इस घटना के आरोपी भी तेलंगाना एटीएस के महीनों के जबरदस्त प्रयास से ही गिरफ्तार हुए या मारे जा सके।

 यह अलग बात है कि अब कुछ केंद्रीय एजेंसियों और साथ ही कई राज्यों के खुफिया विभाग के लोग मीडिया में हांफ-हांफकर रोज अपनी उपलब्धि बता रहे हैं।

 यह समय दरअसल श्रेय लेने से ज्यादा अपनी गलतियों को सुधारने और इंटेलिजेंस के पुराने पैटर्न को बदलने का है।

इस घटना को किसी दूसरे देश से मिले हथियार या पैसे से अंजाम नहीं दिया गया था।

 न ही इन गुमराह युवाओं को कट्टरता या हथियार चलाने या बम बनाने का प्रशिक्षण कराची, नेपाल या बांग्लादेश में दिया गया था।

 इनमें से एक ने अपनी जायदाद बेच कर 9-एमएम की दो पिस्तौल खरीदी थी और वह भी किसी सामान्य गैर-कानूनी हथियार बेचने वाले गैंग से।

 बम बनाना इन्होंने इंटरनेट पर उपलब्ध ‘ज्ञान’ से सीखा था।

 पूछताछ में मालूम हुआ कि ये स्वयं ही आइएसआइएस से प्रभावित थे और उसकी वेबसाइट्स देखते थे।

 इसी प्रभाव के तहत दस युवाओं ने कानपुर में आरिफ के फ्लैट पर इस आतंकी संगठन के मंसूबे इस्लामी खलीफा शासन को मुकम्मल करने के लिए कसम खाई थी।

 इसमें चार आतंकी शामिल थे।

 इनमें एक सैफुल्लाह मारा गया और तीन-सैयद मेरे हुसैन, दानिश और आरिफ घटना स्थल के कई किलोमीटर दूर पिपरिया (होशंगाबाद) से पकडे़ गए।

 गौस मुहम्मद इनका बौद्धिक गुरु था।

इस्लामिक आतंकवाद के खात्मे के लिए वैचारिक रूप से एक नए युद्ध की जरूरत है और यह युद्ध इस्लाम के अमनपसंद अनुयायियों द्वारा ही लड़ा जा सकता है।

 राज्य के तमाम तंत्रों को भी बेहद चुस्त-दुरुस्त करने की दरकार है और सबसे बड़ी जरूरत न्याय व्यवस्था को बदलने की है जिसमें मानवता के अपराधियों के प्रति कोई भी उदारता न दिखाई जाए अन्यथा देर हो जाएगी और तब भारत में शांति बहाल करना मुश्किल होगा।

 अटलांटिक टाइम्स के लेखक वुड का लेख इसी खतरे के प्रति विश्व को आगाह करता है।

 लेखक ब्रॉडकास्ट एडीटर्स एसोसिएशन के महासचिव हैं ।

सौजन्य- दैनिक जागरण।

