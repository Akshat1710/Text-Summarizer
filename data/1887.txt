असलियत बताए सरकार (पत्रिका)।

देश की जनता ने जितने कानून और अध्यादेश बीते 52 दिनों में देखे, शायद ही इससे पहले कभी देखे होंगे।

 पांच सौ और हजार रुपए के नोट चलन से बाहर करने के सरकारी फरमान के बाद से हर दूसरे-तीसरे दिन नए कानून-कायदों ने सरकार को जग-हंसाई का पात्र बना दिया।

 लगने लगा कि नोटबंदी का फैसला सोच-समझकर उठाए गए कदम की जगह आनन-फानन में उठा लिया हो।

मामला पुराने नोटों को बदलने का हो या जमा कराने का, सरकार ने जनता को असमंजस के दौर से बाहर निकलने ही नहीं दिया।

 नोटबंदी के 52 दिन पूरे होने के बाद भी पुराने नोटों को जमा कराने के नियमों में फेरबदल की प्रक्रिया जारी रहना घोर विस्मयकारी है।

 पुराने नोट रिजर्व बैंक में 31 मार्च 2017 तक जमा कराने की छूट पर फिर एक सरकारी आदेश सामने आया है।

 इसके अनुसार 31 मार्च तक अब वे ही भारतीय नागरिक रिजर्व बैंक में धन जमा करा सकेंगे जो 9 नवम्बर से 30 दिसम्बर की अवधि में भारत से बाहर थे।

 इसी तरह के कुछ किंतु-परंतु विदेशों में रह रहे भारतीय नागरिकों के पास उपलब्ध इस मुद्रा को जमा कराने के बारे में है।

जबकि पहले सरकार ने ऐसी कोई घोषणा नहीं की थी।

 सरकार ऐसा क्यों कर रही है, ये तो वो ही बता सकती है लेकिन उसके इन कदमों ने सरकारी तंत्र की पोल तो खोल ही दी है।

 सरकार ने कालेधन और भ्रष्टाचार पर प्रहार करने के लिए जो फैसला लिया, जनता उसके साथ थी और रहेगी लेकिन उसके कई फैसलों ने ईमानदार जनता को भी कठघरे में खड़ा करने में कसर नहीं छोड़ी।

 नए आदेश ने एक बार फिर असमंजस पैदा कर दिया है।

जनता ने तो 50 दिन कष्ट झेल लिया लेकिन अब सरकार को असलियत बतानी चाहिए।

 पांच सौ-हजार के कितने नोट बाजार में थे, कितने वापस आए।

 कितना कालाधन पकड़ा गया और नोटों की छपाई और दूसरे खर्चों में कितना धन लगा।

 ताकि जनता को नोटबंदी की पूरी तस्वीर के दर्शन हो सके और यह निर्णय बदलने का सिलसिला बंद होना चाहिए।

सौजन्य- पत्रिका।

