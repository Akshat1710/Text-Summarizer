नफरत के पैरोकार स्वीकार क्यों।

 (दैनिक भास्कर : Editorial )।

पिछले माहदेश ने कानून हाथ में लेकर की गई हिंसा को भुगता, लेकिन कुछ लोगों की भद्‌दी और एकध्रुवी प्रतिक्रिया ज्यादा विचलित करने वाली थी।

 होना तो यह चाहिए था कि राजनीति और वैचारिकता के परे जाकर मानवता और निष्पक्षता की भावना से लोग एकजुट हो जाते।

 इसकी बजाय तोड़फोड़-गुंडागर्दी और हत्या तक का सार्वजनिक तिरस्कार भी ‘किंतु”परंतु’ में उलझा रहा।

 सबसे हताशाजनक तो कुछ लोगों की चुप्पी रही जैसे यह बहस उनके लिए असुविधाजनक और पारलौकिक है िक हम किस तरह के राष्ट्र होना चाहते हैं।

मसलन, जब स्याही पोतकर हमारे लोकतंत्र पर असहिष्णुता के दाग लगाए जा रहे थे तो इंडिया इनकॉर्पोरेशन कहां गया था।

 मुंबई में जहां बड़े व्यावसायिक घराने उदारीकरण बाद के नए भारत के उदय का जश्न मनाते हैं, आदिम किस्म की भीड़ अपने हुड़दंगी वीटो का प्रयोग यह तय करने में करती है कि पाकिस्तानियों को संगीत के कार्यक्रम या क्रिकेट में भाग लेने दिया जाना चाहिए या नहीं।

 क्या यह वह भारत है, जिसके बारे में हमारे उद्योगपतियों को भरोसा है कि दुनिया उसकी अनदेखी नहीं कर सकती।

 कुछ उल्लेखनीय अपवाद छोड़ दें तो उनमें से कितने लोगों ने भारत की आर्थिक राजनीति में उथल-पुथल मचा रही मध्ययुगीन नफरत की राजनीति के खिलाफ कड़ा रुख अपनाया है।

, हमारे फिल्मी सितारों के बारे में क्या ख्याल है।

 वे अपने प्रभाव से जनमत को दिशा दे सकते हैं।

 फिर भी जब पाकिस्तानी अभिनेता फवाद खान, संगीतकार अदनान सामी जैसे उनकी बिरादरी के लोग शिवसेना का निशाना बनते हैं तो हमारे ज्यादातर अभिनेता चुप्पी ओढ़ लेते हैं।

 यहां भी कुछ हैं, जिन्होंने अलग रुख अपनाया।

 जैसे दादरी में मोहम्मद अखलाक की हत्या पर फरहान अख्तर ने सबसे पहले अपना रुख जाहिर किया था, लेकिन आमतौर पर हमारे सितारे पौधारोपण, हाथ धोने की आदत या बालिका बचाओ (सारे मूल्यवान कार्यक्रम हैं, लेकिन इसमें कोई जोखिम नहीं जुड़ा होता) जैसे कार्यक्रम पसंद करते हैं।

 कोई मुद्‌दा दूर से भी ‘राजनीतिक’ हो तो उन्हें उस पर बोलने के लिए पकड़ना कठिन होता है।

 यह पश्चिम के ठीक उलट है।

 मसलन, जॉर्ज क्लूनी, मैट डैमन या मेरिल स्ट्रीप सूडान से लेकर इराक तक या घरेलू मोर्चे पर देखें तो आव्रजन नीति तक सारे मुद्‌दों पर खुला बोलते हैं।

 हमारे फिल्मोद्योग की किंवदंतियों में एक माने जाने वाले सितारे ने मुझसे एक बार कहा था कि वे सिने जगत के बाहर की घटनाओं पर कभी रुख जाहिर नहीं करते, क्योंकि शिवसेना जैसे राजनीतिक समूहों में वह ताकत है कि रुख पसंद आने पर वे उनकी अगली फिल्म के रिलीज होने में बाधा पहुंचा सकते हैं।

, मुझे याद आता है कि मेरे मित्र शाहरुख खान ने जब यह कहने कि हिम्मत दिखाई थी कि पाकिस्तानी खिलाड़ियों को आईपीएल में खेलने देना चाहिए, तो उनके साथ कैसा बुरा सलूक किया गया था।

 सिर्फ राय जाहिर करने के लिए शिवसेना ने उन्हें परेशानी में डाल दिया था।

 उनकी इस राय को भी नफरत फैलाने वालों ने तोड़-मरोड़कर पेश किया था, क्योंकि वे मुस्लिम हैं।

 इसके बाद भी उन्होंने अपने रुख पर कायम रहने की हिम्मत दिखाई।

 जो उन्होंने मुझे 2010 में कहा था वह आज के भारत पर भी उतना ही लागू है, ‘..यदि हम पूरी जिंदगी इसी तरह व्यवहार करने वाले हैं तो भारत के आर्थिक रूप से आगे बढ़ने की बात पूरी तरह बकवास है।

 यदि हर सेकंड हम क्षेत्रीयता की बात करेंगे, हर दो मिनट पर धर्म की बात करेंगे और हर 30 सेकंड पर खान और कुमार और खन्नाअों की बात करेंगे तो यह सब बकवास है।

 मुझे लगता है किसी को इंडिया शाइनिंग और ब्राइट होने की बात नहीं करनी चाहिए।

’ वे गुस्से में थे, लेकिन उन्हें चोट भी पहुंची थी कि उनकी देशभक्ति पर भी सवालिया निशान लगा दिए गए थे।

 काश वे और उनके जैसे अन्य लोग इस बार भी अपने क्रोध को इसी तरह स्वर देते।

 सबसे अजीब बात तो यह है कि जो हुड़दंग तोड़फोड़ करते हैं, उनकी मुंबई के ड्राइंग रूम्स में पूरी स्वीकार्यता है- राजनीतिक शक्ति की प्रकृति कुछ ऐसी है और हममें से जो इस तोड़फोड़ पर सवाल उठाते हैं उन्हें ‘राष्ट्रवाद’ की परीक्षा से गुजरना पड़ता है।

 मैं प्राय: युवा आदित्य ठाकरे से कहती हूं कि मुंबई में नाइट लाइफ के लिए आपकी मुहिम का कोई अर्थ नहीं है, क्योंकि यह आधुनिकता की कसौटी नहीं है।

 शहरमें कितने बार हैं और वे रात में कितनी देर तक खुले रहते हैं, यह प्रगतिशील समाज का प्रतीक नहीं है।

 इसका मानक तो यह है कि क्या समाज बिना सेंसरशिप, धमकियों या हिंसा के किताबों और आइडिया के बारे में बात कर सकता है या नहीं।

 गरिमामय विरोध में जितने भी स्वर उठे हैं वे अब भी मुझमें यह उम्मीद जगाते हैं कि हमारा लोकतंत्र अंतत: अपना संतुलन हासिल कर लेगा।

 हालांकि, पिछले कुछ हफ्तों में जो टिप्पणियां मुझे सुनने को मिली हैं वे बहुत ही हताशाजनक हैं।

 पत्रकारों को खासतौर पर ट्विटर जैसे सोशल मीडिया पर नफरत का शिकार होना पड़ा है, क्योंकि हमने बीफ-पॉलिटिक्स को हथियार की तरह इस्तेमाल करने वाली हत्यारी भीड़ के खिलाफ गुस्सा जताया था।

 जैसे 1984 और 2002 के दंगे भाजपा और कांग्रेस के लिए एक-दूसरे को निशाना बनाने के युद्ध क्षेत्र जैसे हो गए हैं, उसी तरह हमें बताया जा रहा है कि दादरी हत्या के खिलाफ हमारा गुस्सा निरर्थक है, क्योंकि हमने यही गुस्सा कर्नाटक में बजरंग दल के कार्यकर्ता प्रशांत पुजारी की हत्या पर नहीं दिखाया।

 पुजारी एक बूचड़खाना बंद करने के लिए मुहिम चला रहे थे।

, जाहिर है कि पुजारी की हत्या या किसी भी अन्य प्रकार की हिंसा का कोई औचित्य नहीं सिद्ध किया जा सकता।

 जो लोग हमारी कथित पक्षपाती आलोचना के खिलाफ अभियान चला रहे हैं, उनका व्यवहार भी तो गोहत्या के नाम पर तीन निर्दोषों की हत्या के मामले में दोमुंहा रहा है।

 या ऐसा इसलिए है क्योंकि अखलाक, नोमान और जाहिद (उत्तरप्रदेश, हिमाचल और जम्मू-कश्मीर में मारे गए तीन व्यक्ति) मुस्लिम हैं और उनकी हत्या शर्मिंदगी का कारण नहीं हो सकती।

 ये तीनों व्यक्ति किसी राजनीतिक गुट या विचारधारा से जुड़े नहीं थे।

 उन्हें सिर्फ झूठ और नफरत- अौर हमें इस सच का सामना भी करना ही होगा कि- धर्म के आधार पर निशाना बनाया गया।

 आप भारत के भविष्य को लेकर हैरान होंगे कि जब चुने हुए विधायक और सांसद, जो स्याही पोतने और यहां तक कि हत्या की अपनी आलोचना को भी अलग रंग दे देते हैं और इसके बाद भी उन्हें मुंबई की चमकदार पार्टियों में आमंत्रित किया जाता है, जबकि हिंसा के शिकार लोगों के साथ ऐसा बर्ताव किया जाता है जैसे वे दोषी हों।

 आपको ऐसे देश की चिंता होनी चाहिए, जो गोवध को मानव वध पर तरजीह देता है।

 अतुलनीय भारत, नहीं।

सौजन्य :दैनिक भास्कर , 28.10.2015, बरखा दत्त (वरिष्ठपत्रकार और एनडीटीवी की कंसल्टिंग एडिटर )।

