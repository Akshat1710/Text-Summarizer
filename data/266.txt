नरम हुए ट्रंप (नवभारत टाइम्स)।

अमेरिकी राष्ट्रपति डॉनल्ड ट्रंप ने चीनी नववर्ष पर वहां के राष्ट्रपति शी चिनफिंग को जो पत्र लिखा है, उसकी भाषा सौहार्दपूर्ण है और उसमें चीन के नागरिकों तथा वहां के राजनीतिक नेतृत्व के साथ मिलकर दोनों देशों के रिश्तों को नई ऊंचाइयां देने की बात कही गई है।

 यह एक औपचारिकता भी हो सकती है, लेकिन चीन के कूटनीतिक हलकों ने इसे एक अच्छी शुरुआत की तरह लिया है।

 अमेरिका और चीन दुनिया की दो सबसे बड़ी अर्थव्यवस्थाएं ही नहीं, दो सबसे बड़ी रणनीतिक शक्तियां भी हैं।

 उनके बीच टकराव का संबंध पूरी दुनिया के लिए बहुत बड़े खतरे का संकेत समझा जाएगा।

, दुर्भाग्यवश, पिछले दो महीनों से ऐसी आशंकाओं ने सभी को परेशान कर रखा है।

 राष्ट्रपति चुने जाने के तुरंत बाद ट्रंप ने ताइवानी राष्ट्रपति त्साई इंग-वेन से सीधे बातचीत की और कहा कि वे ताइवान पर चीन के दावे को बिना शर्त स्वीकार करने के लिए राजी नहीं हैं।

 ध्यान रहे, चीन शुरू से ही ताइवान को अपना एक बागी प्रांत बताता आया है और उसे स्वतंत्र देश मानने के किसी भी बाहरी प्रयास को वह अपने राष्ट्रहित के विरुद्ध मानता है।

, 1970 के बाद से सारे अमेरिकी राष्ट्रपति, चाहे वे रिपब्लिकन हों या डेमोक्रेट, कम से कम इस खास मामले में चीन से पंगा नहीं लेना चाहते, लेकिन डॉनल्ड ट्रंप की राय न सिर्फ ताइवान के मामले में, बल्कि चीन की मुद्रा-विनिमय नीति और दक्षिणी चीन सागर के छोटे द्वीपों पर उसके दावे को लेकर भी पूरी तरह लीक से हट कर रही है।

 वे चीन पर अपनी मुद्रा का अवमूल्यन करके अमेरिकी नौकरियां खत्म करने के आरोप लगाते रहे हैं और दक्षिणी चीन सागर को किसी भी कीमत पर चीनी प्रभाव से मुक्त रखने का आक्रामक तेवर दिखाते रहे हैं।

, ट्रंप के इस रुख को ही ध्यान में रखते हुए चीनी राष्ट्रपति ने उन्हें पदभार ग्रहण करने पर बधाई तो दी, लेकिन उनसे फोन पर बात करने की पहल नहीं की।

 हाल में ऑस्ट्रेलियाई राष्ट्रपति के साथ ट्रंप की बड़ी ही बेरुखी से हुई बातचीत की खबर वैसे भी किसी राष्ट्राध्यक्ष को उनसे बात शुरू करने के लिए उत्साहित नहीं करेगी, लेकिन अभी शी चिनफिंग को भेजे गए पत्र को अगर पद की जिम्मेदारी के नमूने की तरह लिया जाए तो आने वाले दिनों में हमें अमेरिकी राष्ट्रपति का कोई और ही रूप देखने को मिल सकता है।

सौजन्य- नवभारत टाइम्स।

