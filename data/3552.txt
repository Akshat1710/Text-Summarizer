डॉनल्ड ट्रंप का आगमन और बदलता परिदृश्य (बिजनेस स्टैंडर्ड)।

अमेरिकी राष्ट्रपति डॉनल्ड ट्रंप के कदमों तथा उन पर शेष विश्व की प्रतिक्रिया ने दुनिया के सामने अलग किस्म का जोखिम पैदा कर दिया है।

 इस संबंध में विस्तार से जानकारी दे रहे हैं नितिन पई।

करीब आठ वर्ष पूर्व, जॉर्ज डब्ल्यू बुश के कार्यकाल के अंतिम वर्षों में अमेरिकी पराभव के बारे में बात करना एक तरह से चलन हो चुका था।

 अमेरिका तथा उसके आसपास के देशों के लोग अलग-अलग वजहों से उसके बारे में बात करते।

 इस विषय पर किताबें लिखी गईं।

 इसे लेकर टेलीविजन पर चर्चा हुई।

 शिकागो के एक युवा राजनेता ने अपने चुनाव प्रचार तक में इसका इस्तेमाल किया।

 इधर अन्य देशों की तरह भारत में भी लोगों ने बहुत गंभीरता से अपनी विदेश नीति तथा आर्थिक नीति को लेकर विचार करना शुरू कर दिया।

 इस दौरान उनकी दृष्टि अमेरिका के बाद की वैश्विक बुनावट पर थी।

, उस वक्त मैं धारा के विपरीत जाकर तमाम जगहों पर यह कहता रहा कि अमेरिकी पराभव को बढ़ाचढ़ाकर पेश किया जा रहा है।

 अमेरिका में गिरावट का एक चक्र है जो लगभग हर दशक में सामने आता है जबकि चीन ने जापान की जगह दूसरी बड़ी वैश्विक ताकत का स्थान ले लिया है जो अमेरिका को नंबर एक से अपदस्थ कर सकती है।

 मैंने इसकी दो वजह बताईं।

 पहली, अमेरिका में ऐसी व्यवस्था है जो उसे अपनी खामियां सुधारकर वापसी का मौका देती है।

 विंस्टन चर्चिल को गलत उद्धृत करते हुए कहा जाता है कि उन्होंने कहा था- अमेरिका पर हमेशा भरोसा किया जा सकता है कि वह सही काम करेगा लेकिन इससे पहले वह सारे उपलब्ध विकल्प खत्म कर चुका होगा।

 दूसरी बात, अमेरिका दुनिया भर की प्रतिभाओं को अपनी ओर आकर्षित करता है।

 अगर चुनने को कहा जाए तो दुनिया के सर्वाधिक प्रतिभाशाली लोग किसी अन्य देश की तुलना में अमेरिका को तरजीह देंगे।

, औद्योगिक युग में तो यह मायने रखता ही था।

 ज्ञान आधारित अर्थव्यवस्था में इसका महत्त्व और अधिक है।

 मैंने दलील दी कि जब तक अमेरिका में ये दो ताकत हैं तब तक अमेरिका किसी भी अन्य देश से बेहतर स्थिति में रहेगा।

 तमाम विदेशी, सैन्य और आर्थिक नीति अनुशंसाएं इसी मूलभूत बात से निकलती हैं।

 अमेरिकी राष्ट्रपति डॉनल्ड ट्रंप ने बीते तीन सप्ताह के दौरान जो साहसी कदम उठाए हैं वे इस आकलन पर एक प्रश्नचिह्न लगाते हैं।

 उन्होंने अपनी आव्रजन नीति से चाहे जिसे निशाना बनाना चाहा हो लेकिन उनका यह कदम संभावित आव्रजकों को सोचने पर मजबूर करेगा।

 यह डर कि अमेरिका में रहना और काम करना आगे और सुरक्षित नहीं रह गया, कई लोगों को अमेरिका आने से रोकेगा।

 तमाम छात्रों, शोधकर्ताओं और कुशल पेशेवरों को जिस तरह वीजा देने से इनकार किया जा रहा है वह अमेरिका को बहुत अधिक प्रभावित करेगा।

, सामान्य परिस्थितियों में हम यह उम्मीद कर सकते थे कि अमेरिकी राजनीतिक व्यवस्था की जो स्वयं सुधार की प्रवृत्ति है वह इस नुकसान को होने नहीं देगी और कुछ वक्त में हालात बदल जाएंगे।

 लेकिन अगर मौजूदा अनिश्चितता बनी रही तो यह बात बहुत मुश्किल हो सकती है।

 फिलहाल तो यही लग रहा है कि अमेरिका ने ऐसे कदम उठाकर खुद अपना नुकसान कर लिया है।

, वैश्विक संतुलन की स्थिति को देखते हुए कहा जा सकता है कि अमेरिका का नुकसान अन्य देशों के लिए लाभ लेकर आएगा।

 पश्चिमी यूरोप, ऑस्ट्रेलिया, सिंगापुर और चीन आदि के विश्वविद्यालयों में अब बेहतर प्रतिभागी नजर आएंगे।

 अगले कुछ सालों के दौरान भारत में सूचना प्रौद्योगिकी उद्योग के लिए उच्च उत्पादकता वाले कर्मचारियों को नियुक्त करना आसान होगा।

 अल्पावधि में कई देशों के उपभोक्ताओं को कम कीमत का लाभ मिल सकता है।

 बहुराष्ट्रीय कंपनियां और कारोबारी नेटवर्क अपनी आपूर्ति शृंखलाओं को दुरुस्त करेंगे।

 इससे नए कारोबारी सामने आएंगे।

 फिलहाल हमें नहीं पता कि इससे कौन लाभान्वित होगा और किसका नुकसान होगा।

, विश्व राजनीति और अर्थव्यवस्था में ऐसे बड़े बदलावों का असली असर सामने आने में वक्त लगता है।

 कई बार यह अरसा दशकों का हो सकता है।

 ट्रंप प्रशासन की विदेश नीति में घटनाएं तेजी से घट रही हैं।

 ट्रंप ने पहले ही मैक्सिको, कनाडा, जर्मनी, जापान, इराक, यूरोपीय संघ और यहां तक कि ऑस्ट्रेलिया तक को अलग-थलग कर दिया है।

 ये सभी एक जमाने में मित्र राष्ट्र थे।

 चीन, ईरान, उत्तरी कोरिया, सीरिया, लीबिया, सोमालिया, सूडान और यमन कभी मित्र नहीं रहे लेकिन उनसे जानबूझकर दुश्मनी मोल ली जा रही है।

, ऐसा प्रतीत हो रहा है मानो ट्रंप दोस्तों और दुश्मनों की फेहरिस्त नए सिरे से तैयार करने की मंशा रखते हैं।

 दुनिया भर की सरकारें उनके कदमों पर नजर रखेंगी।

 एकतरफ चीन क्षेत्र में अपना वर्चस्व बढ़ाने की कोशिश में लगा है वहीं छोटे पूर्वी एशियाई मुल्कों में भी चीन का प्रतिरोध करने की इच्छाशक्ति कम होती जाएगी।

 वहीं बड़े देश अपनी मदद आप करेंगे।

 यानी उनका रक्षा खर्च वर्तमान की तुलना में काफी बढ़ जाएगा।

 संभव है वे परमाणु क्षमता हासिल करने की ओर भी बढ़ें और नई क्षेत्रीय साझेदारियां करें।

 अमेरिका पर निर्भरता समाप्त करने के लिए उनको ऐसा करना ही होगा।

, अगर ट्रंप द्वारा किए गए समझौते को लेकर कोई भी नकारात्मक कदम उठाते हैं तो ईरान दोबारा परमाणु बम बनाना शुरू कर सकता है।

 इजरायल और सऊदी अरब उसे ऐसा करने से रोकना चाहेंगे।

 यहां पर जोखिम इस बात का है कि अमेरिका पश्चिम एशिया में एक और जंग में उलझ सकता है।

 अमेरिका इस युद्घ को बिना सऊदी अरब और पाकिस्तान की मदद के नहीं लड़ सकता।

 पाकिस्तान इसका फायदा उठाने की कोशिश करेगा।

 चीन अमेरिका को ऐसी गलती करने से भला क्यों रोकेगा।

, यह अपने आप में बुरी खबर है लेकिन अच्छी खबर यह है कि ट्रंप के कदम भारत के लिए अच्छे अवसर और अनुकूल परिस्थितियां तैयार करेंगे।

 लेकिन यहां पर बात यह है कि ये अवसर उनका लाभ उठाने की हमारी तैयारी के पहले ही आ सकते हैं।

 फिलहाल भारत शायद ही अमेरिका और चीन के बीच पक्ष लेना चाहे।

 इसी तरह भारत यह भी नहीं चाहेगा कि वह अमेरिका, इजरायल और सऊदी अरब तथा ईरान के बीच की किसी जंग में पक्ष बने।

, शक्ति संतुलन के लिए सैन्य शक्ति की वकालत करना एक बात है और युद्घ लडऩा एकदम दूसरी बात।

 नरेंद्र मोदी सरकार अगर भारत को ऐसे विकल्पों से दूर रखने के मामले में प्रत्यक्ष कूटनीति का सहारा लेती है तो यह बहुत ही अच्छी बात होगी।

 पाकिस्तान ने ट्रंप के किसी सख्त कदम की आशंका के चलते पहले ही लश्कर ए तैयबा के हाफिज सईद को नजरबंद कर दिया।

 अब उन्होंने दोबारा यह दिखावा शुरू कर दिया है कि उसका घर एक जेल है और उसके संगठन पर कथित रूप से प्रतिबंध लगा है।

 यह बात दीगर है कि वह अलग नाम से संचालित है।

 अमेरिका में नया राष्ट्रपति भले ही आ गया है लेकिन पहेली वही पुरानी है।

, (लेखक एक स्वतंत्र जननीति संबंधी शिक्षा एवं शोध संस्थान तक्षशिला के सह-संस्थापक एवं निदेशक हैं।

), – नितिन पई।

सौजन्य- बिजनेस स्टैंडर्ड।

