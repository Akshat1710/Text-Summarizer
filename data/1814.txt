स्कूली फीस पर नकेल जरूरी (दैनिक जागरण)।

प्राइवेट स्कूलों की मनमानी पर सरकार की सक्रियता सुखद संकेत है।

 फीस रेगुलेटरी एक्ट के माध्यम से निजी स्कूलों पर सरकार नकेल कसने की तैयारी कर रही है।

 तमिलनाडु की तर्ज पर यहां भी कानून बनाने की कवायद शुरू हुई है।

 यह सच है कि एक आम अभिभावक बच्चों की पढ़ाई में बढ़ चुके खर्च को लेकर परेशान है।

 इसका कोई पैमाना भी नहीं है।

 निजी स्कूल हर साल हर कक्षा के लिए नए सिरे से नामांकन करते हैं।

 इससे गरीब हो या मध्यमवर्गीय अभिभावक, सब पर बोझ बढ़ जाता है।

 झारखंड सरकार स्कूलों द्वारा मनमाना शुल्क लेने, सालाना इसमें अपने मन से वृद्धि करने पर रोक के लिए अब तत्पर हुई है।

 शिक्षा मंत्री नीरा यादव ने झारखंड शिक्षा न्यायाधिकरण (जेट) के अध्यक्ष मुख्त्यार सिंह व अन्य अधिकारियों को फीस रेगुलेटरी एक्ट का मसौदा बनाने का टास्क दिया है।

 अच्छी बात यह कि इसे समयनिष्ठ किया गया है।

 25 मार्च तक का समय तय किया गया है।

 ‘दैनिक जागरणÓ राज्य स्तर पर निजी स्कूलों की मनमानी का मुद्दा हमेशा उठाता रहा है।

 सरकार के लिए यह सहज भी है कि इससे पूर्व गठित डॉ. आनंद भूषण की समिति ने जो ड्राफ्ट तैयार किया था, उसका अध्ययन कराए।

 डॉ. भूषण भी झारखंड एकेडमिक काउंसिल के तत्कालीन अध्यक्ष थे।

 पर उनकी रिपोर्ट का कोई उपयोग नहीं हुआ।

 इस बारे में सरकार को दृढ़प्रतिज्ञ होना होगा।

 कमेटी बनाई जाती है, पर उसकी अनुशंसा को लागू करने में सिस्टम पस्त हो जाता है।

 शिक्षा मंत्री को प्राथमिकता के आधार पर इस बार फीस रेगुलेटरी एक्ट लागू कराना चाहिए।

 तमिलनाडु में लागू इस प्रकार के एक्ट का अनुसरण करने की बात अभी की जा रही है।

 लेकिन, यह भी जरूरी है कि जो नियम बने वह व्यावहारिक हो।

 इस समय सरकार ने शिक्षा के अधिकार के तहत निजी स्कूलों में गरीबी रेखा से नीचे गुजर-बसर कर रहे परिवार के बच्चों के नामांकन का नियम लागू कराया है।

 प्राइवेट स्कूलों में इन बच्चों को निश्शुल्क पढ़ाया भी जा रहा है, पर जो अंशदान सरकार की ओर से होना है वह बीते चार साल से लंबित है।

 ऐसे में प्राइवेट स्कूल भी रुचि लेने में परेशानी महसूस करते हैं।

 जरूरी है कि सरकारी स्तर पर ऐसी सुदृढ़ व्यवस्था कायम हो कि किसी को भी बच्चों के पढ़ाने में आर्थिक दबाव महसूस न हो।

 स्थानीय संपादकीय : झारखंड , सौजन्य- दैनिक जागरण।

