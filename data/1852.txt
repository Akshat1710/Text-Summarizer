मुलायम की चतुराई भरी राजनीति का दौर खत्म।

 (बिजनेस स्टैंडर्ड)।

आदिति फडणीस।

मुलायम सिंह यादव पहली बार 1967 में उत्तर प्रदेश विधानसभा के लिए संयुक्त सोशलिस्ट पार्टी (संसोपा) के टिकट पर चुने गए थे।

 पार्टी की कमान अग्रणी समाजवादी नेता राम मनोहर लोहिया के हाथों में थी।

 लेकिन अगले ही साल डॉ लोहिया के निधन के बाद मुलायम ने चौधरी चरण सिंह की अगुआई वाले भारतीय क्रांति दल (भाक्रांद) से नाता जोड़ लिया।

 वर्ष 1974 में संसोपा और भालोद का विलय हो गया और नई पार्टी के तौर पर बने भारतीय लोक दल (भालोद) ने एक बार फिर मुलायम को टिकट दिया।

 आपातकाल के बाद बनी जनता पार्टी में भालोद शामिल हो गई और मुलायम पहली बार उत्तर प्रदेश में मंत्री बनाए गए।

चरण सिंह ने 1979 में जनता पार्टी से नाता तोड़ लिया और लोक दल नाम से नई पार्टी बना ली।

 चरण सिंह के निधन के बाद लोक दल का दो हिस्सों में बंटवारा हो गया।

 एक धड़े की कमान अमेरिका में पढ़ाई कर लौटे चरण सिंह के बेटे अजित सिंह के हाथों में थी लेकिन मुलायम खुद को चरण सिंह का असली उत्तराधिकारी मानते थे।

 लेकिन बोफोर्स कांड के बाद देश भर में कांग्रेस के खिलाफ बने माहौल को भुनाने के लिए मुलायम की अगुआई वाले लोकदल का जनता दल में विलय हो गया।

 माना जाता है कि इसी के साथ मुलायम के राजनीतिक सफर का शानदार दौर शुरू हुआ।

 वह जनता दल की तरफ से उत्तर प्रदेश के मुख्यमंत्री बने।

 हालांकि जनता दल की अगुआई वाली केंद्र सरकार अधिक दिनों तक नहीं चल पाई और मुलायम ने एक बार फिर पाला बदलते हुए चंद्रशेखर के साथ जाना पसंद किया।

 चंद्रशेखर की अगुआई वाली समाजवादी जनता पार्टी (सजपा) में मुलायम दो साल तक ही रहे और 1992 में अपना अलग राजनीतिक दल समाजवादी पार्टी बना लिया।

 उसके बाद से मुलायम लगातार सपा के शिखर पुरुष बने रहे लेकिन उनके ही बेटे अखिलेश यादव ने 2017 के शुरुआती दिनों में बगावत का झंडा बुलंद करते हुए उन्हें सपा के अध्यक्ष पद से हटा दिया।

, मुलायम ने जब चुनावी राजनीति में कदम रखा था उस समय उत्तर प्रदेश में चरण सिंह की अगुआई में संयुक्त विधायक दल (संविद) की सरकार थी।

 लोहिया के अनुयायी भले ही उस सरकार का हिस्सा थे लेकिन सरकार की नीतियों को लेकर अक्सर आलोचना भरा रवैया दिखाते रहते थे।

 चरण सिंह सरकार की तरफ से बजट पेश करने के बाद संसोपा के युवा विधायक मुलायम ने उसकी आलोचना कर दी थी।

 मुलायम ने कहा था, ‘राज्य सरकार किसानों की उम्मीदों पर खरा उतरने में नाकाम रही है।

 सरकार को भूमि लगान हटा देना चाहिए था लेकिन वह अपने वादे से मुकर गई।

 समाजवादी सरकार कांग्रेस की पूंजीवादी नीतियों से अलग होने का दंभ भरती है लेकिन यह कांग्रेस की परंपराओं से मुक्त होने का कोई संकेत नहीं दे पाई है।

’, मुलायम को 1968 में जब संसोपा उम्मीदवार के तौर पर चुनाव में शिकस्त का सामना करना पड़ा तो उन्होंने कुछ समय बाद उसी पार्टी (भाक्रांद) का दामन थाम लिया जिसके खिलाफ इतने तीखे शब्दों का इस्तेमाल किया था।

 चरण सिंह का भरोसा हासिल करने के बाद मुलायम को 1974 में फिर से पार्टी का टिकट मिल गया।

 वर्ष 1975 में प्रधानमंत्री इंदिरा गांधी ने पूरे देश में आपातकाल का ऐलान कर दिया जिसके बाद मुलायम को 19 महीनों तक इटावा जेल में कैद रखा गया।

 आपातकाल हटाए जाने के बाद जब 1977 में चुनाव हुए तो जनता पार्टी के अन्य नेताओं की तरह मुलायम भी चुनाव में जीत हासिल करने में सफल रहे।

 उन्हें राज्य सरकार में सहकारिता मंत्री भी बनाया गया।

, मगर उत्तर प्रदेश की सरकार काफी हद तक केंद्र में चल रही जनता पार्टी के वजूद पर निर्भर थी।

 ऐसे में चरण सिंह ने जब मोरारजी देसाई सरकार से अलग होकर कांग्रेस के समर्थन से सरकार बनाने का फैसला किया तो मुलायम भी उनके साथ आ गए।

 चरण सिंह ने उन्हें इसका इनाम भी दिया और 1980 में लोकदल का प्रदेश अध्यक्ष बना दिया।

 उस समय उत्तर प्रदेश में कांग्रेस की सरकार चल रही थी जिसकी कमान विश्वनाथ प्रताप सिंह के पास थी।

, मुलायम 1982 में उत्तर प्रदेश विधान परिषद के सदस्य निर्वाचित हुए और आगे चलकर विपक्ष के नेता भी बनाए गए।

 उस समय तक मुलायम की राजनीति की पहचान गैर-कांग्रेसवाद बन चुकी थी और उनका मकसद था कि किसी तरह विपक्ष को कांग्रेस के खिलाफ एकजुट किया जा सके।

 वी पी सिंह के कांग्रेस से बगावत करने के बाद मुलायम को जल्द ही यह मौका मिल गया।

 मुलायम ने उत्तर प्रदेश में कांग्रेस को शिकस्त देने के लिए एक महागठबंधन बना लिया जिसमें जनता पार्टी और वामपंथी दलों के अलावा संजय विचार मंच को भी जगह दी गई थी।

 केंद्रीय स्तर पर इस गठबंधन के शीर्ष नेताओं में वी पी सिंह, देवी लाल और चंद्रशेखर शामिल थे।

, मुलायम अपने सियासी करियर में हमेशा कांग्रेसवाद की मुखालफत करते रहे हैं लेकिन उनकी पार्टी सपा ने 2008 में कांग्रेस की ही अगुआई वाली केंद्र सरकार को विश्वास मत प्रस्ताव के दौरान बचाने में निर्णायक भूमिका निभाई थी।

 कहा जाता है कि मुलायम ने भारत-अमेरिका परमाणु समझौते के देशहित में होने के बारे में पूर्व राष्ट्रपति एपीजे अब्दुल कलाम के विचार सुनने के बाद कांग्रेस की गठबंधन सरकार को बचा लिया था।

, बहरहाल मुलायम अब अपनी ही बनाई पार्टी में सक्रिय भूमिका में नहीं रह गए हैं।

 अखिलेश यादव ने अपने पिता को सपा का संरक्षक बनाकर सलाहकार भूमिका में रखने के संकेत दिए हैं।

 बिहार के मुख्यमंत्री नीतीश कुमार और राष्ट्रीय जनता दल प्रमुख लालू प्रसाद समेत कई करीबी मुलायम को सलाहकार की ही भूमिका में रहने की सलाह दे रहे हैं।

 ऐसे में सवाल यह है कि क्या मुलायम का वक्त की नब्ज टटोलते हुए अपने सियासी पैंतरे चलने का दौर अब खत्म हो चुका है।

, सौजन्य- बिजनेस स्टैंडर्ड।

