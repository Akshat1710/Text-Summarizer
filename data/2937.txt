मंजिल तक नहीं पहुंची साइकिल (राष्ट्रीय सहारा)।

साल 2006 में बिहार में आठवीं कक्षा में पढ़ने वाली छात्राओं को राज्य सरकार की ओर से साइकिल खरीदने के लिए 2000 रुपये का अनुदान दिया गया था, जिसे बाद में बढ़ा कर 2500 रुपये कर दिया गया था।

 उद्देश्य लड़कियों को माध्यमिक शिक्षा के लिए प्रेरित करना था।

 इससे उन छात्राओं का आना-जाना भी आसान हुआ, जिनके घरों से उनके स्कूल दूर थे।

 उस समय इस योजना काफी प्रशंसा हुई थी।

 तत्कालीन मुख्यमंत्री नीतीश कुमार की लोकप्रियता भी बढ़ी।

 आज 2016 में उस योजना के दस साल बाद देखना दिलचस्प होगा कि अनूठी पहल से उन लड़कियों के जीवन में क्या बदलाव आए जिनने 2006 में साइकिल पर सवार हो कर स्कूल जाना सीखा था।

2006 में जो लड़कियां आठवीं कक्षा में पढ़ती थीं, वे उस समय लगभग 13-14 साल की रही होंगी।

 दस साल बाद आज वे 23-24 की होंगी।

 उनमें से बहुतों ने घर-गृहस्थी बसा ली होगी।

 शादी हुई होगी, बच्चे होंगे।

 लेकिन क्या उनमें से कुछ ने आगे भी पढ़ाई जारी रखी होगी।

 उच्च शिक्षा का सपना भी देखा होगा।

 कुछ ने नौकरी करने का साहस पाया होगा।

 उनमें से दो-चार आज भी पढ़ाई या नौकरी कर रही होंगी।

 क्या आठवीं कक्षा में मिली साइकिल ने उनके जीवन पर कोई ऐसा प्रभाव डाला होगा जिससे वे अपनी उम्र और पीढ़ी की उन लड़कियों से बेहतर रास्ते पर चल निकली होंगी जिन्हें वैसी कोई जादुई साइकिल नहीं मिल सकी थी।

 मुरलीधरन और प्रकाश ने अपने अध्ययन में मानव संसाधन मंत्रालय के 2007-08 के आंकड़ों से निष्कर्ष निकाला है कि साइकिल वितरण योजना से माध्यमिक कक्षाओं में लड़कियों के नामांकन में अगले वर्ष 32 प्रतिशत की वृद्धि हुई थी।

 पहले से पढ़ रही छात्राओं के माध्यमिक बोर्ड की परीक्षा में बैठने वालों की संख्या में भी 18 प्रतिशत की बढ़ोतरी देखी गई।

 ये उस योजना के तात्कालिक नतीजे थे।

 लेकिन उसका कुछ दूरगामी प्रभाव भी पड़ा।

 पिछले दिनों इंटरनेशनल ग्रोथ सेंटर के लिए आईआईएम, बेंगलुरु की शबाना मित्रा और ओस्लो यूनिर्वसटिी के कैले मोएन ने मिल कर इसके लिए एक सर्वेक्षण किया।

 सर्वेक्षण साइकिल योजना के दूरगामी प्रभावों की पहचान और पुष्टि करता है।

 शबाना और कैले ने इसके लिए तीन राज्य लिए थे-झारखंड, बिहार तथा उत्तर प्रदेश ताकि देखा जा सके कि एक ही आयु वर्ग की उन छात्राओं में, जिन्हें साइकिल मिली और जिन्हें नहीं मिली, की सोच और जीवन में क्या अंतर आया।

 इसके लिए उन्होंने तीनों राज्यों के छह जिलों के डेढ़ सौ गांवों में साढ़े तीन हजार परिवारों से बात की।

 लगभग दस हजार व्यक्तियों का साक्षात्कार लिया।

 इसके उद्देश्य उसी आयु वर्ग के छात्रों, छात्राओं और तीनों राज्यों की तुलनात्मक स्थिति का अध्ययन करना था।

 पाया गया कि जिन लड़कियों को साइकिल मिली थी, उनकी माध्यमिक शिक्षा पूरी करने की संभावना बढ़ी।

 उनका आत्मविास बढ़ा, अपने फैसलों में वे ज्यादा स्वतंत्र और मुखर हुई।

 दूसरी हमउम्र लड़कियों की तुलना में उनकी शादी और मातृत्व की उम्र कुछ आगे बढ़ गई।

 बिहार के ग्रामीण और कस्बाई समाज के लिए लड़कियों का साइकिल पर सवार हो कर स्कूल जाना उनकी स्थिति में आ रहे एक क्रांतिकारी बदलाव का प्रतीक था।

 लेकिन वे समाज की मुख्यधारा में अपनी पूरी सहभागिता नहीं दे सकीं।

 जिन छात्राओं ने माध्यमिक शिक्षा पूरी करने के बाद आगे की पढ़ाई करने का सपना संजोया, उनमें से ज्यादातर को उनके परिवार से इजाजत नहीं मिली।

 जो नौकरी करना चाहती थीं, उनने और जटिल समस्याएं बताई।

 कहीं समाज में लड़कियों के नौकरी करने को अच्छी नजर से नहीं देखे जाने के कारण वे आगे कदम नहीं बढ़ा सकीं।

 कहीं कार्यस्थल पर असुरक्षा, घरेलू कामकाज की जिम्मेदारी, कम वेतन और अनिश्चितता जैसे दूसरे कारणों ने उनके पैरों में बेड़ियां डाल दीं।

 जो अपना कोई उद्यम शुरू करना चाहती थीं, उनके पास पूंजी का अभाव था।

 कुल मिला कर कुछ छोटे उद्देश्य जरूर पूरे हुए लेकिन परिवर्तन का बड़ा लक्ष्य उनके लिए पहले की ही तरह दुर्लभ साबित हुआ।

 ग्रामीण और कस्बाई लड़कियों में पढ़ने की प्रबल इच्छा है।

 शिक्षा उन्हें घर से बाहर कदम रखने का अवसर देती है।

 चूल्हा-चक्की और खेतीबाड़ी से अलग जीवन के अनेक दूसरे पहलुओं से परिचित कराती है।

 उनके लिए वह खिड़की खोलती है, जिससे वे बाकी दुनिया देख सकती हैं।

 लेकिन समाज और सरकारी तंत्र की पारंपरिक सोच ने उनकी पढ़ाई को उनके सशक्तीकरण में नहीं बदलने दिया।

 सर्वेक्षकों ने जब 2006 में साइकिल पाने और दसवीं तक की पढ़ाई पूरी करने वाली लड़कियों से पूछा कि वे खेतों में मजदूरी नहीं करना चाहतीं तो कोई और काम क्यों नहीं करतीं तो लगभग 43 प्रतिशत ने बताया कि उन्हें परिवार की इजाजत नहीं मिली।

 और 17 प्रतिशत ने कहा कि घर के कामकाज से छुट्टी ही नहीं मिलती, तो बाहर का काम कैसे करेंगी।

 ऐसे सभी जवाबों को मिला कर देखने पर जो मोटी तस्वीर बनती है, वह यह है कि वे पढ़ना चाहती हैं, पढ़ाई पूरी कर नौकरी करना चाहती हैं, लेकिन पारंपरिक अवरोध, अच्छे अवसरों की कमी और नई नीतियों का अभाव उन्हें उनके दलदल से बाहर नहीं निकलने देता।

 उनके लिए सशक्तीकरण का मतलब सिर्फ पढ़ाई नहीं है, वह ताकत और आजादी हासिल करना है, जिससे वे वो कर सकें, जो अपने लिए करना चाहती हैं।

 सिर्फ वह सब नहीं जो उन्हें करना चाहिए या जो उनसे कराया जाता रहा है।

 साइकिल पाना सशक्तीकरण था।

 उसकी बदौलत वे स्कूल जा सकीं।

 लेकिन पढ़ाई भी एक जरिया ही था, जिससे वे अपनी आगे की इच्छाएं पूरी करने का अवसर पा सकती थीं।

 वह अवसर नहीं मिला, और उनका सशक्तीकरण पूरा नहीं हो सका।

 निष्कर्ष यह है कि उन छात्राओं की जिंदगी की तस्वीर बदलने के लिए सिर्फ उन्हें साइकिल दे देना ही पर्याप्त नहीं था, उसके आगे एक साफ-सुथरी सड़क की भी जरूरत थी, जिस पर वह साइकिल दौड़ती हुई अपने गंतव्य तक पहुंच पाती।

 केंद्र या राज्य सरकारें जब ऐसी कोई कल्याणकारी योजना चलाती हैं, तो वे उसे उसकी दूरगामी सफलता के लिए चरणबद्ध तैयारी नहीं करतीं।

 इससे उन्हें तात्कालिक वाहवाही तो जरूर मिल जाती है, लेकिन उनके उपाय किसी बड़े सामाजिक बदलाव का कारक नहीं बन पाते।

 क्षणिक और अस्थायी सुविधा बन कर रह जाते हैं।

– बाल मुकुंद।

सौजन्य – राष्ट्रीय सहारा।

