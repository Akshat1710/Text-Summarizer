ईवीएम विरोधी मोर्चा (दैनिक जागरण)।

चुनावी पराजय से हैरान-परेशान राजनीतिक दल जिस तरह इस या उस बहाने ईवीएम पर अपनी खीझ उतारने में लगे हुए हैं वह इसलिए शर्मनाक है, क्योंकि इस क्रम में वे निर्वाचन आयोग की मान-मर्यादा से भी खिलवाड़ कर रहे हैं।

 यह निराशाजनक है कि ईवीएम पर संदेह जताने के मामले में कांग्रेस धीरे-धीरे आम आदमी पार्टी और बहुजन समाज पार्टी को मात देने की मुद्रा अपनाती जा रही है।

 कांग्रेस के एक नेता की ओर से चुनाव आयोग को दी गई यह नसीहत पूरी तौर पर गैर जरूरी है कि वह लोकतंत्र का नियंत्रक बनने की कोशिश न करे।

 जब चुनावों को निष्पक्ष, स्वतंत्र और भरोसेमंद बनाने के लिए भारतीय चुनाव आयोग की दुनिया भर में सराहना हो रही हो तब उसकी मंशा पर सवाल उठाना एक सम्मानित संवैधानिक संस्था के निरादर के अलावा और कुछ नहीं।

 लोकतंत्र को मजबूत बनाने में चुनाव आयोग के योगदान की अनदेखी करना एक तरह से लोकतंत्र को कमजोर करने वाला काम है।

 दुर्भाग्य से कुछ राजनीतिक दल यह काम जानबूझकर इसलिए कर रहे हैं, क्योंकि वे अपनी पराजय को पचा नहीं पा रहे हैं।

 वे ईवीएम पर अविश्वास व्यक्त करके एक तरह से आम जनता के प्रति अपने अविश्वास को ही प्रकट कर रहे हैं।

 उनके रवैये से यह साफ है कि वे सच का सामना करने के लिए तैयार नहीं।

इसका औचित्य तो समझ आता है कि राजनीतिक दल ईवीएम में और सुधार करने एवं चुनाव प्रक्रिया को अधिक पारदर्शी बनाने की मांग करें, लेकिन उनकी ओर से यह कहना शरारत के अलावा और कुछ नहीं कि ईवीएम में छेड़छाड़ के कारण उन्हें हालिया चुनावों में हार का सामना करना पड़ा।

 यह देखना-सुनना दयनीय है कि कई राजनीतिक दल ईवीएम के खिलाफ मोर्चा खोलने के बाद बैलेट पेपर के जरिये चुनाव कराने की मांग कर रहे हैं।

 सभी को पता है कि बैलेट पेपर आधारित चुनाव प्रक्रिया में धांधली करना कितना आसान है।

 यदि राजनीतिक दल बूथ छापने एवं बूथ लूटने वाले दौर की वापसी नहीं चाह रहे हैं तो फिर वे ऐसे प्रमाण क्यों नहीं उपलब्ध कराते जिससे यह साबित हो सके कि ईवीएम का गलत इस्तेमाल हो सकता है।

 पांच राज्यों के चुनाव परिणाम सामने आने के बाद से ईवीएम पर दोष मढ़ने वाली बसपा और आम आदमी पार्टी की ओर से एक भी ऐसा प्रमाण पेश नहीं किया जा सका है जिससे उनके दावे को सच कहा जा सके।

 आखिर क्या कारण है कि कोई भी दल सुप्रीम कोर्ट का दरवाजा खटखटाने की हिम्मत नहीं जुटा पा रहा है।

 क्या इसलिए ताकि दुष्प्रचार करने में आसानी हो।

 प्रायोगिक परीक्षण के दौरान ईवीएम में खराबी के किसी मामले के आधार पर इन मशीनों को खारिज करना एक तरह की शरारत ही है, क्योंकि यह परीक्षण होता ही इसलिए है ताकि हर तरह के संदेह को दूर किया जा सके।

 यदि सरकार के लिए ईवीएम में छेड़छाड़ करके मनचाहे चुनाव नतीजे हासिल करना आसान होता तो आखिर पंजाब में कांग्र्रेस कैसे जीत गई और गोवा एवं मणिपुर में भाजपा बहुमत से कैसे दूर रह गई।

 ईवीएम के बजाय बैलेट पेपर से चुनाव कराने की मांग करना एक प्रकार से देश को बैलगाड़ी वाले युग में ले जाने की जिद है।

 मुख्य संपादकीय , सौजन्य- दैनिक जागरण।

