लहूलुहान विरासत (अमर उजाला)।

(पाकिस्तान में आधुनिक शिक्षा संस्थानों पर होते हमले जितने चिंताजनक हैं, सीमांत गांधी की विरासत को निशाना बनाने की आतंकी कोशिश उससे कम दुर्भाग्यपूर्ण नहीं है।

)।

पाकिस्तान में खैबर पख्तूनख्वा प्रांत के बाचा खान विश्वविद्यालय में बुधवार सुबह हुए आतंकवादी हमले ने लगभग एक वर्ष पहले पेशावर के आर्मी पब्लिक स्कूल पर हुए भीषण हमले की याद ताजा कर दी है।

 तत्काल घेरेबंदी के कारण आतंकवादी विश्वविद्यालय में वैसी तबाही को बेशक अंजाम न दे पाए हों, इसके बावजूद उच्च शिक्षा के मंदिर में हुआ खून-खराबा, जिसमें मारे जाने वाले अधिकतर छात्र हैं, बहुत दुर्भाग्यपूर्ण है।

 पेशावर हमले की पाकिस्तान में जैसी तीखी आलोचना हुई थी, उसे देखते हुए इस हमले की जिम्मेदारी लेने के मामले में तहरीक-ए-तालिबान की हिचकिचाहट समझी जा सकती है।

 पर एक दूसरी वजह से भी यह हमला बेहद दुर्भाग्यपूर्ण है।

 बाचा खान विश्वविद्यालय दरअसल सीमांत गांधी खान अब्दुल गफ्फार खान की याद में बना उच्च शिक्षा का केंद्र है, और बुधवार को उनकी अट्ठाईसवीं बरसी पर वहां एक मुशायरे का आयोजन किया गया था, जिसमें सैकड़ों लोग आमंत्रित थे।

, मुशायरे से ठीक पहले धुंध का फायदा उठाकर विश्वविद्यालय में घुसे आतंकियों का मकसद भीड़ को नुकसान पहुंचाना तो था ही, हमले के लिए यही दिन चुनकर मानो उन्होंने खुदाई खिदमतगार की विरासत को भी नुकसान पहुंचाने की कोशिश की।

 गांधीवादी खान अब्दुल गफ्फार खान मजहब के आधार पर पाकिस्तान के गठन के विरोधी होने के साथ औरतों को शिक्षित-स्वावलंबी बनाए जाने के भी पक्षधर थे।

 खैबर पख्तूनख्वा जैसे अशांत सूबे में स्थित इस विश्वविद्यालय में छात्र-छात्राओं के हॉस्टल वर्षों से न सिर्फ सह शिक्षा की प्रेरणा देते आ रहे हैं, बल्कि ताजा हमले में एक प्राध्यापक ने जान देकर छात्रों को बचाने की जो मिसाल पेश की, वह भी सीमांत गांधी के विचारों के अनुरूप है।

 पर पाकिस्तान ने न तो अमन और भाईचारे की सीख देने वाले उस कद्दावर शख्सियत की जीते-जी कद्र की, न उनकी याद में बने विश्वविद्यालय की सुरक्षा को अभेद्य रखने की कोशिश की।

 अगर की होती, तो उनकी स्मृति में बना विश्वविद्यालय लहूलुहान नहीं होता।

 पाकिस्तान में आधुनिक शिक्षा संस्थानों पर होते हमले जितने चिंताजनक हैं, सीमांत गांधी की विरासत को निशाना बनाने की आतंकी कोशिश उससे कम दुर्भाग्यपूर्ण नहीं है।

,  , सौजन्य :- अमर उजाला ,21.01.2016।

