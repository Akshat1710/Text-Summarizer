परदेश के क्लेश (दैनिक ट्रिब्यून)।

सुरक्षा सुनिश्चित करे सरकार।

कभी प्रतिभाओं का सपना माने जाने वाले अमेरिका में जिस तरह से भारतीय नस्लवादी हिंसा का शिकार बन रहे हैं, उससे प्रवासी सहमे हुए हैं।

 दो भारतीय मूल के लोगों की हत्या व कुछ के घायल होने की खबरें चिंता बढ़ाने वाली हैं।

 दरअसल, खुली अर्थव्यवस्था में प्रतियोगिता से बाहर हुए अमेरिकियों को शासक अपनी विफलता छिपाते हुए प्रवासियों को इसका जिम्मेदार बता रहे हैं।

 खासकर डोनाल्ड ट्रंप की नकारात्मक चुनावी मुहिम को उनकी जीत से बल मिला है।

 अब गोरे भारतीयों को देश छोड़ने की धमकी देकर निशाना बना रहे हैं।

 उदारता का दिखावा करने वाले अमेरिकी समाज का असहिष्णु चेहरा सामने आ रहा है।

 अमेरिका में करीब तेईस लाख भारतीयों ने अपनी मेहनत व प्रतिभा के बूते शिक्षा, व्यापार, नौकरियों व प्रशासन में अपनी पैठ बनाई है, जो गोरों को रास नहीं आ रही है।

 पहले एच-1बी वीजा पर सख्ती व अब नस्लवादी हिंसा प्रवासियों को असुरक्षा का एहसास करा रही है।

 सात समुंदर पार गये भारतीयों ने अमेरिकी संस्कृति व विकास में महत्वपूर्ण योगदान दिया है, जिसे संकीर्णता के चलते नजरअंदाज किया जा रहा है।

चिंता यह है कि नस्लवादी, रंगभेदी तथा असहिष्णुता की सोच आस्ट्रेलिया, न्यूजीलैंड तथा बि्रटेन तक उभर रही है।

 ब्रिटेन के यूरोपीय संघ से अलग होने तथा जर्मनी व फ्रांस में प्रवासियों के विरुद्ध पनप रहे आक्रोश के पीछे भी यही सोच है।

 योग्यता व प्रतिस्पर्धा में पिछड़े गोरे अपनी नाकामी का ठीकरा प्रवासियों पर फोड़ रहे हैं।

 मगर सबसे ज्यादा चिंता की बात यह है कि सरकारें इस सोच के खिलाफ सख्त कदम नहीं उठा रही हैं।

 वैसे अमेरिका जैसे देशों को सोचना होगा कि नासा व सिलकॉन वैली में जो भारतीय प्रतिभायें योगदान दे रही हैं, बदले माहौल में वह संभव नहीं हो पायेगा।

 भारत सरकार ने हालांकि विभिन्न माध्यमों से अमेरिकी सरकार का ध्यान भारतीयों की सुरक्षा के प्रति दिलाया है, मगर अब सख्ती से प्रतिरोध करने का समय आ गया है।

 उम्मीद की जा रही है कि प्रधानमंत्री की जून में होने वाली अमेरिकी यात्रा के बाद स्थितियां बदलेंगी।

 मगर तात्कालिक प्रयासों की भी सख्त जरूरत है, जिससे भारतीयों के मन में भय जगह न बना सके।

 साथ ही अमेरिका को एहसास कराने की जरूरत है कि इससे उसकी छवि व कारोबारी रिश्ते भी प्रभावित होंगे।

सौजन्य- दैनिक ट्रिब्यून।

