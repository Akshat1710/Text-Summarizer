हम गिरे, गिरकर उठे, उठकर चले (हिन्दुस्तान)।

वह 1992 की छह दिसंबर थी।

 मेरी देह बुखार से तप रही थी, दांत किटकिटा रहे थे और शरीर पूरी तरह से बेकाबू, पर दिमाग दूर अयोध्या की हलचलों में उलझा हुआ था।

 हमारे संवाददाता ने पिछली रात खबर दी थी कि कार-सेवक इस बार खाली हाथ लौटने के मूड में नहीं हैं।

, हम पिछले तीन साल से देख रहे थे कि कैसे पूरे देश का माहौल गरमाया जा रहा था।

 कभी महिलाओं का आह्वान किया जाता कि वे अपने घरों की छत पर चढ़कर थालियां बजाएं, तो कभी दरवाजे पर लगी ‘कॉल बेल’ बजती और हम सामने कुछ नौजवानों को खड़ा पाते।

 वे विनम्र शब्दों में राममंदिर निर्माण की वकालत करते हुए अंशदान की अपील करते।

 भारत के अधिकांश भागों में हर तरफ राम मंदिर की चर्चा लावे की तरह उफन रही थी।

 ऐसा लगता था कि अपरिचित दीवानगी हर तरफ पसरती जा रही है।

हमारी पीढ़ी के लोग, जिन्होंने आजादी की लड़ाई अथवा विभाजन के बारे में सिर्फ सुना या पढ़ा था, इस नए माहौल से असमंजस में थे।

इस दौरान अपने साथियों के नए-नए रूप देखने को मिलते।

 अपने छात्र जीवन से मैं काशी हिंदू विश्वविद्यालय के एक प्राध्यापक को जानता था।

 उन्हें ज्ञानवर्षा की विलक्षण आदत थी।

 वह खुद को प्रगतिशील बताते हुए जाति-प्रथा, सांप्रदायिकता, राजनीतिक वंशवाद और विश्वविद्यालय प्रशासन की तानाशाही पर तीखी टिप्पणियां करते।

 उनकी शैली इतनी दिलफरेब थी कि लोगों के पास मंत्रमुग्ध हो जाने के अलावा कोई चारा नहीं बचता।

, उसी दौर में मैं एक बार बीएचयू गया, तो ‘सिंहद्वार’ का रास्ता अवरुद्ध था।

 वहां से रामभक्तों का जुलूस निकल रहा था।

 उनके जोशीले नारों से आसमान तक थर्रा रहा था।

 उस भीड़ में हमारे प्राध्यापक महोदय भी शामिल थे, जोर-शोर से नारे लगाते हुए।

 बाद में मैंने उनसे पूछा कि आप तो 1980 के दशक में वामपंथी होते थे।

 उनका जवाब था कि मैं रास्ता भटक गया था, अयोध्या का मंदिर हमारी अस्मिता की पहचान है।

 साफ है कि वक्त के उस मुकाम पर ऐतिहासिक स्थापनाओं ने नए नकाब ओढ़ लिए थे।

, उत्तर प्रदेश के मुख्यमंत्री मुलायम सिंह यादव इस लहर को रोकने की कोशिश कर रहे थे।

 उन्होंने एक रैली में कहा भी था कि मेरे रहते, वहां (अयोध्या में) कोई परिंदा भी पर नहीं मार सकता, लेकिन टकराव बढ़ता गया।

 हालात यहां तक खराब हुए कि 30 अक्तूबर, 1990 को कुछ कारसेवक पुलिस और अर्द्धसैनिक बलों का घेरा तोड़कर मस्जिद के गुंबद पर जा चढे़।

 बड़ी मुश्किल से उन्हें उतारा जा सका।

 उनके अगुवाओं ने घोषणा की कि हम दो नवंबर को मस्जिद ढहाकर रहेंगे।

दो नवंबर का सूरज जैसे संघर्षों की बारूद बरसा रहा था।

 उस दिन वहां मेरे एक आईपीएस मित्र तैनात थे।

 बरसों बाद हम दिल्ली में मिले।

 उन्होंने बताया कि कारसेवकों ने उस दिन गजब की रणनीति अपनाई थी।

 उन्होंने महिलाओं और बुजुर्गों को आगे कर दिया था।

 वे आगे बढ़ने की जिद करते हुए सशस्त्र बल के जवानों के पैर पकड़ते।

 संस्कारवश जवान दो कदम पीछे हट जाते और आंदोलनकारी उतना ही आगे बढ़ आते।

 थोड़ी देर में नौजवान अधिकारी की समझ में आ गया कि इस तरह तो वे लगातार आगे बढ़ते जाएंगे।

 उन्होंने कारसेवकों को विधिवत चेतावनी दी, जिसे अनसुना कर दिया गया।

 मजबूरन उन्हें आंसू गैस के गोले छोड़ने पड़े, लाठीचार्ज कराना पड़ा।

, उस दिन हालात इतने बिगड़े कि अयोध्या की हनुमान गढ़ी में पुलिस ने गोलियां चला दीं, जिसमें 14 लोग मारे गए।

 देर रात जब वह अपने घर पहुंचे, तब तक उनकी पत्नी गोलीकांड का समाचार सुन चुकी थीं।

 वर्दी पर खून के छींटे देखकर अधिकारी की पत्नी को लगा कि गोलीकांड कराने वाले उनके पतिदेव हैं।

 वह थोड़ी देर के लिए गहरे सदमें में चली गईं।

 उनकी अर्द्धांगिनी अखिल भारतीय सेवा से हैं, कोई अपढ़ नहीं।

 जाहिर है, सुरक्षा बलों के लोगों को कई मोर्चों पर एक साथ जूझना पड़ रहा था।

, उन्हीं विप्लवी महीनों में देश के विभिन्न हिस्सों में सांप्रदायिक दंगे शुरू हो गए।

 इनमें 2000 से ज्यादा लोग अपनी जान गंवा बैठे।

 ऐसा लगता था, जैसे कि हम हमेशा के लिए बंट गए हैं और भारत अब कभी वैसा नहीं रहेगा, जैसा छह दिसंबर 1992 की सुबह तक था।

 बाबरी मस्जिद के ध्वंस के 24 साल बीत जाने के बाद संतोषपूर्वक कहना चाहूंगा कि 1992-93 के संधि स्थल पर हम जो सोच रहे थे, वह गलत था।

 कभी-कभी अपना सोचा-विचारा गलत साबित होने पर खुशी होती है।

, इसका यह मतलब कदापि नहीं कि अयोध्या का मुद्दा खत्म हो गया।

 अपनी भयावह यादों के साथ आज भी वह आशंकित करता है।

 हर चुनाव से पहले इस जिन्न को बोतल से निकालने की कोशिश होती है।

 जब अयोध्या पर इलाहाबाद उच्च न्यायालय का फैसला आने वाला था, तब हर तरफ फिर से अपशुकन की स्याही बिखर चली थी।

 उन्हीं दिनों तत्कालीन प्रधानमंत्री मनमोहन सिंह ने कुछ चुनिंदा पत्रकारों को अपने यहां सुबह के नाश्ते पर बुलाया था।

 किसी ने उनसे पूछा था कि आपकी तीन प्रमुख चिंताएं क्या हैं, तो उनमें से एक यह भी थी कि उच्च न्यायालय का निर्णय आने के बाद पता नहीं देश कैसे ‘रिएक्ट’ करेगा।

 निर्णय आया और चला गया।

 कहीं एक पत्थर तक नहीं फेंका गया।

, भारतीय ‘बीती ताहि बिसार’ कर आगे बढ़ने के अभ्यस्त हैं।

 इसीलिए छह दिसंबर, 2016 को देश का मीडिया सिर्फ जयललिता की बात कर रहा था।

 अगर उनका देहावसान न भी हुआ होता, तब भी कुछ लोगों द्वारा बाबरी ध्वंस दिवस पर आयोजित परस्पर विरोधाभासी आयोजनों का शायद किसी ने नोटिस नहीं लिया होता।

 लड़खड़ाना, गिरना और फिर उठकर चल देना भारतीयता की सबसे बड़ी शक्ति है।

 फिसल जाने के बाद जिस तरह लोग अपने कपड़ों से धूल झाड़ते हैं, उसी तरह हम हिन्दुस्तानी बुरी यादों और कटु अनुभवों को झाड़ देते हैं।

 हर चुनाव से पहले कुछ लोग इस फूटे गुब्बारे में हवा भरने की कोशिश करते हैं, पर अब उनके प्रयास रंग नहीं लाते।

 वे उपहास का विषय बन जाते हैं।

, यह सब कुछ ऐसा ही रस्मी है, जैसे पुणे के एक घर में हर 15 नवंबर को मुट्ठी भर लोग एक कलश के इर्द-गिर्द जमा होते हैं।

 उस कलश में गांधी के हत्यारे नाथूराम गोडसे की अस्थियां रखी हुई हैं।

 उन्हें अभी तक विसर्जित नहीं किया गया है।

 वे मानते हैं कि उनका विसर्जन ‘अखंड भारत’ की सिंधु नदी में होगा।

 नाथूराम के अनुज गोपाल गोडसे के बारे में यहां बताना चाहूंगा।

 उन्होंने गांधी ‘वध’ को जायज ठहराते हुए किताबें लिखी थीं।

 वह दो बार मेरे पास यह समझाने के लिए आए थे कि राष्ट्रपिता की हत्या, हत्या नहीं ‘वध’ था, जो बेहद जरूरी था।

 उन्हें ‘अखंड भारत’ के पुनर्निर्माण का पूरा भरोसा था, लेकिन अधिकतर लोग उन्हें अनसुना कर देते थे।

 देश के अधिकांश लोग, उनकी इस अभिलाषा के बारे में अब जानते तक नहीं।

खुशी की बात है।

 21वीं शताब्दी के नौजवान भारत ने खुद को तमाम नई चुनौतियों के लिए गढ़ लिया है।

 उसके पास अब ऐसी बातों के लिए ज्यादा वक्त नहीं है।

@।

.@., सौजन्य- हिन्दुस्तान।

