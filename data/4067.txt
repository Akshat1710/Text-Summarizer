ईवीएम की विश्वसनीयता का सवाल (दैनिक ट्रिब्यून)।

पुष्परंजन, इलेक्ट्रोनिक वोटिंग मशीन (ईवीएम) की विश्वसनीयता को लेकर भारतीय जनता पार्टी के सांसद सुब्रह्मण्यम स्वामी की खामोशी अब खल रही है।

 दिसंबर 2010 में सुब्रह्मण्यम स्वामी और एशियन डेवलेपमेंट बैंक के सीनियर इक्जेक्यूटिव एस. कल्याणरामण ने साझे रूप से संपादित पुस्तक ‘इलेक्ट्रोनिक वोटिंग मशीन: अनकॉन्सटिटूशनल एंड टेंपरेबल’ में ऐसे दस्तावेजों को देश के समक्ष लाने की चेष्टा की थी, जिससे लगता था कि ईवीएम मशीनों के ज़रिये चुनाव में बेईमानी संभव है।

 सुब्रह्मण्यम स्वामी ने काफी शोध के बाद यह निष्कर्ष दिया था कि ईवीएम की कंट्रोल यूनिट को एक चिप और ट्रोजन के ज़रिये हैक किया जा सकता है और स्क्रीन पर मनचाहा परिणाम दिखा देना बहुत आसान है।

ईवीएम के बारे में सुब्रह्मण्यम स्वामी ने सात साल पहले जो कुछ कहा था, उस पर आज भी बहुत सारे लोग यकीन करते हैं।

 संपादक द्वय ने शोध पत्रों के हवाले से एक ऐसा मुद्दा उठाया था, जिसकी प्रासंगिकता सात साल बाद भी बनी हुई है।

 डॉ. स्वामी ने ईवीएम को ‘असंवैधानिक और हेराफेरी करने वाली मशीन’ (अनकॉन्सटिटूशनल एंड टेंपरेबल) कहा तो उसका मतलब यह भी निकलता है कि देश विरोधी ताकतें चुनावी प्रक्रिया का दुरुपयोग कर सकती हैं।

 चुनांचे, राष्ट्रहित में ईवीएम के विकल्प पर गंभीरता से विचार किया जाना ज़रूरी है।

अपने देश में चुनावी प्रक्रिया कैसे कछुआ चाल से चलती है, ईवीएम उसका सबसे बड़ा उदाहरण है।

 1982 में केरल के उत्तरी पारावुर विधानसभा क्षेत्र के उपचुनाव में ईवीएम का पहला परीक्षण हुआ।

 उसके सोलह साल बाद नवंबर 1998 में ईवीएम 16 विधानसभा क्षेत्रों में प्रयोग के तौर पर इस्तेमाल की गई।

 इनमें राजस्थान के पांच, मध्य प्रदेश के पांच और दिल्ली के छह विधानसभा क्षेत्रों में 3840 मतदाताओं ने बटन दबाकर वोट डाले।

 1989-90 के दौरान कोई एक लाख ईवीएम मशीनें ख़रीदी गईं, जिस पर सवा अरब डॉलर खर्च किये गये।

 ये मशीनें वर्षों यूं ही पड़ी रहीं, जिस पर सीएजी ने सवाल उठाया था।

 2009 में तत्कालीन मुख्य चुनाव आयुक्त नवीन चावला ने तर्क दिया कि एक आम चुनाव में मतपत्र तैयार करने में 7700 मीट्रिक टन कागज़ लग जाता है।

 इसके लिए दो लाख 82 हज़ार 240 पेड़ों को काटना पड़ता है।

 इसलिए ‘पेपरलेस वोटिंग’ को प्राथमिकता देनी चाहिए।

 उस समय जो लोग ईवीएम के विरुद्ध थे, उन्हें लगता था कि नवीन चावला यूपीए सरकार के ‘पेपरलेस वोटिंग’ अभियान के साथ खड़े हैं।

यों, सुब्रह्मण्यम स्वामी से पहले देश के अन्य दिग्गज नेता ईवीएम द्वारा वोटिंग को नकार चुके थे।

 2009 के आम चुनाव में बीजेपी की बुरी गत का ठीकरा लाल कृष्ण आडवाणी ने ईवीएम पर फोड़ा था।

 उसी साल उड़ीसा में कांग्रेस के पूर्व मुख्यमंत्री जे.बी. पटनायक ने बीजू जनता दल की जीत के पीछे ब्लैक मनी और ईवीएम का खेल बताया।

 उससे साल भर पहले 1998 में जे.जयललिता ईवीएम के इस्तेमाल के विरुद्ध मद्रास हाईकोर्ट गई थीं।

 2014 के संसदीय चुनाव के समय जोरहाट में तरुण गोगोई और महाराष्ट्र में संजय निरूपम ने ऐसा ही ज़िक्र ईवीएम के ज़रिये कराये गये खेल के बारे किया था।

2017 में बीएमसी चुनाव में भाजपा की ज़ोरदार जीत के पीछे ईवीएम में हेराफेरी का आरोप कांग्रेस, एनसीपी और शिवसेना ने भी लगाया है।

 इसलिए मायावती देश की पहली नेता नहीं हैं, जिन्होंने ईवीएम की विश्वसनीयता पर प्रश्न चिन्ह खड़ा किया है।

 लेकिन क्या यह सवाल जीत के जयघोष के आगे कहीं ग़ायब हो जाएगा।

 जैसा कि पहले भी होता आया है।

 ईवीएम के इस्तेमाल के विरुद्ध केरल, कर्नाटक की अदालतों में सुनवाई हो चुकी है।

 2004 में प्रख्यात वकील प्राण नाथ लेखी ने दिल्ली हाईकोर्ट में अपील की थी कि ईवीएम को हैक कर यूपीए सरकार लोकसभा चुनाव परिणाम अपने प़क्ष में करा सकती है।

 हालांकि दिल्ली हाईकोर्ट ने इसे ख़ारिज़ कर दिया था।

 पर सवाल यह है कि इस समय भाजपा सांसद मीनाक्षी लेखी अपने ससुर प्राणनाथ लेखी द्वारा ईवीएम पर उठाये सवालों से कितना इत्तेफाक़ रखती हैं।

दुनिया में ब्रिटेन, जर्मनी, अमेरिका जैसे बहुत सारे लोकतांत्रिक देशों ने ईवीएम को नकारना शुरू कर दिया है।

 उनमें आस्ट्रेलिया भी है, जहां सोलह साल पहले ईवीएम का इस्तेमाल हुआ था।

 आस्ट्रेलिया के एक संसदीय क्षेत्र में अक्तूबर 2001 में 16 हज़ार 559 लोगों ने इलेक्ट्रोनिक वोटिंग मशीन (ईवीएम) के ज़रिये मतदान किया था।

 इस प्रयोग पर कई पश्चिमी देशों की भी नज़र थी।

 इसके पांच साल बाद, आस्ट्रेलिया के विक्टोरिया में 2006 के प्रांतीय चुनाव में और 2007 के आम चुनाव में 29 संसदीय क्षेत्रों में ईवीएम के ज़रिये लगभग तीन लाख लोगों ने वोट डाले।

 डेढ़ सौ सदस्यीय आस्ट्रेलियाई संसद का चुनाव हर तीन साल पर होता है।

 विगत वर्षों से नामीबिया समेत कई सारे अफ्रीकी देशों में भारत में बनी ईवीएम निर्यात हो रही है।

 सस्ती ईवीएम बनाने और उसे निर्यात करने वाला चीन ख़ुद के चुनावों में बैलेट पेपर का इस्तेमाल क्यों कर रहा है, यह सोचने वाला विषय है।

 पाकिस्तान में ईवीएम का पायलट परीक्षण बाक़ी है।

 पूरे पाकिस्तान के लिए तीन लाख 60 हज़ार ईवीएम चाहिए, जिसके लिए ग्लोबल टेंडर निकलना है।

अमेरिका के बहुत सारे राज्यों ने ईवीएम के इस्तेमाल को अस्वीकार किया है।

 कनाडा में अब भी बैलेट पेपर और कहीं-कहीं आप्टिकल स्कैन वोटिंग प्रणाली प्रचलन में है।

 फिनलैंड ने पायलट प्रोजेक्ट के दौरान ही ईवीएम से तौबा कर ली।

 इस्तोनिया में लोग इंटरनेट वोटिंग करने लगे हैं।

 2014 में हुए यूरोपियन पार्लियामेंट चुनाव में 31.3 फीसदी लोगों ने इंटरनेट के ज़रिये वोट किया था।

 2017 में जर्मनी, नीदरलैंड और फ्रांस में आम चुनाव हैं।

 यूरोप के इन सर्वाधिक विकसित देशों में यदि ईवीएम का इस्तेमाल नहीं हो रहा है तो उसकी विश्वसनीयता पर सवाल खड़ा होना वाजिब है।

इस समय डायरेक्ट रिकार्डिंग इलेक्ट्रोनिक (डीआरई) एक ऐसा सिस्टम है, जिस पर अमेरिका, जर्मनी, स्विट्ज़रलैंड, इस्तोनिया, ब्रिटेन, ब्राज़ील जैसे देश भरोसा कर रहे हैं।

 ‘डीआरई’ से जुड़ी कई ऐसी प्रणालियां मतदान के समय सक्रिय होती हैं, जहां वोटिंग की सूचनाएं सुरक्षित रहती हैं।

 मत डालने वाले के पास ‘डीआरई’ मशीन से निकली पर्ची भी होती है।

 इस वजह से यदि साइबर अटैक होता भी है तो उसका पता मुख्य सर्वर और बाक़ी जगहों पर उपलब्ध डाटा से चल जाता है।

 बेल्जियम में ‘दिगीबोट्स’ और ‘जिट्स’ जैसी मशीनों पर लोगों को भरोसा इसलिए है क्योंकि वोटिंग की रिकार्डिंग ‘मैग्नेटिक स्ट्राइप कार्ड’ में भी होती है, जिससे किसी तरह की हेराफेरी की जांच संभव है।

 भारत में किस वोटिंग प्रणाली को ‘फुलप्रूफ’ और भरोसे के योग्य समझा जाए, यह बहस का विषय है।

 इस पर चुप्पी लोकतंत्र के लिए ख़तरनाक है, जिससे झोलपट्टी के शक को बल मिलने लगता है।

, सौजन्य- दैनिक ट्रिब्यून।

