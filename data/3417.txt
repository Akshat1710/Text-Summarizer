न सुधरने की जिद (हिन्दुस्तान)।

दुनिया की सबसे अमीर क्रिकेट संस्था भारतीय क्रिकेट कंट्रोल बोर्ड यानी बीसीसीआई अब देश के सर्वोच्च न्यायालय में जिद की लड़ाई लड़ रही है।

 कई बार लगता है, जैसे वह न सुधरने पर अड़ गई है।

 दूसरी तरफ, सुप्रीम कोर्ट ने भी ठान रखा है कि वह देश के सबसे लोकप्रिय खेल के पूरे तंत्र को सुधारकर ही मानेगा।

 बीसीसीआई की जिद किस हद तक है, यह हाल ही में तब सामने आया, जब सुप्रीम कोर्ट ने पाया कि बोर्ड के अध्यक्ष अनुराग ठाकुर ने अदालत में पेश हलफनामे में गलतबयानी की थी।

 अदालत को पता लगा था कि अनुराग ठाकुर ने अंतरराष्ट्रीय क्रिकेट एसोसिएशन के अध्यक्ष शंशाक मनोहर से इस बाबत एक पत्र मांगा था कि बीसीसीआई में सुधार के लिए बने जस्टिस लोढ़ा आयोग की सिफारिशें लागू करना संगठन में सरकारी हस्तक्षेप होगा और इससे उसकी अंतरराष्ट्रीय मान्यता समाप्त हो सकती है।

 जब अनुराग ठाकुर से इस बारे में पूछा गया, तो उन्होंने हलफनामा देकर इस बात को पूरी तरह गलत बताया।

 बाद में यह बात ठीक पाई गई।

 जाहिर है, उन्होंने हलफनामे में गलतबयानी की थी।

 अब अदालत का कहना है कि इसके लिए उन्हें जेल तक भेजा जा सकता है।

, यह एक बड़ा मामला है।

 हालांकि बीसीसीआई के खिलाफ जो ढेर सारे आरोप हैं, उन्हें देखते हुए यह शायद बहुत छोटा सा मामला ही लगे।

 बीसीसीआई पर मैच फिक्सिंग करने वालों को शह देने से लेकर वित्तीय घपले करने, भाई-भतीजावाद और चहेतों को मोटी रकम बांटने जैसे न जाने कितने आरोप हैं।

 एक समय तो ऐसा था कि बीसीसीआई द्वारा आयोजित इंडियन प्रीमियर लीग यानी आईपीएल में घपलों-घोटालों के अलावा बाकी चीजों की चर्चा तक बंद हो गई थी।

 इन्हीं विवादों के बीच सुप्रीम कोर्ट ने जस्टिस राजेंद्र मल लोढ़ा की अध्यक्षता में एक समिति बनाई थी, जिसे बीसीसीआई की कार्य-प्रणाली में सुधार की सिफारिशें देनी थीं।

 समिति ने अपनी सिफारिशों में आईपीएल की तीन टीमों को दो साल के लिए बर्खास्त करने से लेकर एक राज्य एक समिति और एक समिति एक वोट जैसी कई सिफारिशें की।

 सुप्रीम कोर्ट ने ऐसी तमाम सिफारिशों को लागू करने का आदेश दे दिया।

 इन सिफारिशों के लागू होने से देश में क्रिकेट प्रशासन की तस्वीर को पूरी तरह बदला जा सकता था, मगर इससे उन लोगों पर खतरा मंडराने लग गया था, जिनके निहित स्वार्थ बोर्ड की पुरानी कार्य-प्रणाली से जुड़े हुए हैं।

 इसीलिए बीसीसीआई ने कई तरह के बहाने बनाकर इन सिफारिशों को मानने से इनकार कर दिया है।

 इनमें सबसे बड़ा बहाना यह है कि उसकी राज्य इकाइयां इन्हें मानने को तैयार नहीं हैं।

, क्रिकेट इस देश का ही नहीं, इस उप-महाद्वीप का भी सबसे लोकप्रिय खेल है।

 इसी लोकप्रियता के कारण इस खेल में काफी पैसा भी आता है।

 बीसीसीआई के पदाधिकारियों ने इस लोकप्रियता और इस पैसे को बरसों तक अपने हित में इस्तेमाल किया है।

 आईपीएल में तो यह दुरुपयोग अपने चरम पर पहुंच गया था।

 यहां तक कहा जाने लगा कि अगर चीजें ऐसे ही चलती रहीं, तो क्रिकेट स्पद्र्धात्मक खेल के रूप में एक दिन इस देश में अपनी विश्वसनीयता और लोकप्रियता खो बैठेगा।

 चीजें इस हद तक पहुंचने लग गई थीं कि अगर किसी मैच में हार हो जाती थी या कोई अच्छा खिलाड़ी जल्दी आउट हो जाता था, तो लोग यही कहते थे कि फिक्सिंग हो गई है।

 इसलिए सुप्रीम कोर्ट इस समय जो कर रहा है, वह दरअसल क्रिकेट की प्रतिष्ठा कायम करने और लोकप्रियता को बनाए रखने के लिए जरूरी है।

 जरूरी है कि दर्शक क्रिकेट को खेल की तरह देखें, यह न सोचें कि इसके पीछे कोई और ही खेल है।

, सौजन्य – हिन्दुस्तान।

