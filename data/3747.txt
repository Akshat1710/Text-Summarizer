हैरत है इस हैरानी पर  (दैनिक जागरण)।

कश्मीर के बिगड़े हालात के बीच हमारे गृहमंत्री राजनाथ सिंह सिर्फ 20 घंटों में पाकिस्तान से खाली हाथ लौट आए।

 ठीक उसी तरह जैसे उसके पिछले हफ्ते कश्मीर से लौटे थे।

 भारत की आन-बान-शान और मान-सम्मान से कोई समझौता नहीं वाली बात तो उन्होंने 2014 में ही कही थी।

 2015 में उन्होंने मुंह-तोड़-जवाब वाली धमकी भी दी थी।

 अबकि बार यानी 2016 में तो उन्होंने एक यह ठस्सा दिया कि हम अपनी ओर से गोली नहीं चलाएंगे, लेकिन अगर उधर से गोली चली तो फिर इधर से गोलियां चलाते वक्त गिनेंगे तक नहीं।

 अब वह हैरान होकर कह रहे हैं कि ‘‘पड़ोसी है कि मानता ही नहीं’’।

 देश को इस बात पर आश्चर्य है कि क्या हमारे गृह मंत्री सचमुच में चकित हैं।

 आखिर क्यों मानेगा पाकिस्तान।

 कब माना था जो अब मानेगा।

 क्या यह संभव है कि पाकिस्तान पर आपकी जुमलेबाजी काम कर जाए।

 थोड़ा-बहुत इतिहास यदि कभी उलट-पलट लें तो कम से कम हैरान होने से तो बच ही जाएंगे।

 पाकिस्तान की मानसिकता समझने के लिए यदि हमारा नेतृत्व केवल 4-5 घटनाएं ही याद कर ले तो बहुत है।

, -जब महात्मा गांधी ने कहा था कि उनकी लाश पर बनेगा पाकिस्तान तो जिन्ना ने सच में लाशें बिछवा दी थीं।

 16 अगस्त 1946 कलकत्ता के इतिहास में एक रक्त-रंजित तारीख है।

 यह मुस्लिम लीग की ‘सीधी कार्रवाई’ की धमकी के अमल का दिन था।

 इसे ‘पाकिस्तान आंदोलन’ के तहत अंजाम दिया गया पहला बड़ा दंगा माना जा सकता है।

 देखते-देखते हजारों निरपराध नागरिक कलकत्ता की सड़कों पर काट डाले गए थे।

 इसके बाद जब दंगों की झड़ी लगा दी गई तो कांग्रेस के बड़बोले नेतृत्व ने जिन्ना की पाकिस्तान की मांग पर घुटने टेक दिए।

 ऐसे बना था पाकिस्तान।

12-विभाजन की शर्तो ने भी भारत-पाकिस्तान को सतत संघर्ष की स्थिति में ला खड़ा किया।

 सीधे अंग्रेज शासित भारत का विभाजन हिंदू-मुस्लिम जनसंख्या की बहुलता के आधार पर अंग्रेजों ने ही ‘रेड़क्लिफ लाईन’ खींच कर किया था।

 भारत के 565 रजवाड़ों के विषय में कांग्रेस का प्रस्ताव था कि जनमत संग्रह से तय किया जाए कि किस रियासत का पाकिस्तान में विलय हो और किसका भारत में।

 जिन्ना का आग्रह था कि रजवाड़ों में राजा और नवाब ही सार्वभौम सत्ता हैं इसलिए जनमत संग्रह का कोई औचित्य नहीं।

 राजा तय करें कि कहां जाएंगे।

 इस दलील के पीछे बड़ी ही कुटिल मंशा थी।

 तब अधिकांश मुस्लिम नवाबोंराजाओं की प्रजा हिंदू थी।

 जनमत संग्रह में प्रजा भारत का ही पक्ष लेती।

 नवाबों को अधिकार दिलाकर जिन्ना भारत के दांए-बांए ही नहीं बीचों बीच भी बहुत से पाकिस्तान बनवाना चाहते थे।

 इसमें केवल एकमात्र अपवाद था कश्मीर।

 वहां के राजा हरि सिंह हिंदू थे, लेकिन प्रजा में मुस्लिम अधिक थे।

 इसके बावजूद जिन्ना को यह यकीन था कि पाकिस्तान की सीमा से सटे और केवल पाकिस्तान से होकर जाने वाले मार्गो पर आश्रित कश्मीर को आसानी से हासिल कर लिया जाएगा।

 19 अक्टूबर 1947 को ऐसा ही हथकंडा अपनाया भी गया।

 तब सशस्त्र कबाईलियों के भेष में पाकिस्तानी फौज ने कश्मीर पर आक्रमण कर दिया।

 विलय उपरांत सवा साल चले युद्ध में भारतीय सेना ने आक्रमणकारियों को दो-तिहाई कश्मीर से तो खदेड़ दिया, लेकिन जवाहरलाल नेहरू की कूटनीतिक नादानी के चलते भारत ने एकतरफा युद्ध विराम घोषित कर दिया।

 इस तरह न केवल एक तिहाई कश्मीर पाकिस्तानी कब्जे में रहने दिया गया, बल्कि एक नई समस्या को जन्म दे दिया गया जो अब तक नहीं सुलझी।

13-कश्मीर को जबरन हथियाने का दूसरा प्रयास पाकस्तिान ने 1965 में किया।

 इस युद्ध में पाकिस्तान ने हाजीपीर दर्रा और अन्य महत्वपूर्ण इलाकों से हाथ धोया था।

 भारत ने एक बार फिर सदाशयता दिखाते हुए जीते हुए सामरिक महत्व के सभी इलाके पाकिस्तान को लौटा दिए।

 पाकिस्तान कभी कृतज्ञ नहीं हुआ।

 उलटे उसने ताशकंद समझौते की शर्तो का उल्लंघन बदस्तूर जारी रखा।

14-1971 में पाकिस्तान ने फौजी तख्तापलट, चुनाव नतीजों की अवहेलना और नृशंस जाति-संहार के चलते पूर्वी पाकिस्तान खोया।

 उसने पूर्वी पाकिस्तान पर कहर ढाने के साथ ही भारत पर भी आक्रमण किया।

 बदले में उसे हार का सामना करना पड़ा और उसके 93,000 सशस्त्र सैनिकों को आत्मसमर्पण करना पड़ा।

 उन्हें युद्ध-बंदी बनकर महीनों भारत में रहना पड़ा।

 पाकिस्तान फिर शांति समझौते को बाध्य हुआ-अपने हारे हुए भूभाग और युद्ध बंदी छुड़ाने के लिए।

, ये चार उदाहरण काफी हैं यह सिद्ध करने के लिए कि पाकिस्तान शांति और समझौते की भाषा केवल हार कर और दबाव में ही समझता है।

 इसके बाद फिर उसका रवैया ढाक के तीन पात वाला हो जाता है।

 पाकिस्तान अस्तित्व में आया ही भारत के विरूद्ध बर्बरता की ताकत के आधार पर।

 उसने अस्तित्व में आते ही भारत के खिलाफ युद्ध की ताकत आजमानी शुरू कर दी।

 उसने शांति वार्ता और समझौते भी तभी किए जब उसे मुंह की खानी पड़ी।

 बार-बार मुंह की खाने के बावजूद उसने युद्ध और ताकत आजमाना नहीं छोड़ा।

 अस्सी-नब्बे के दशक वाले पंजाब में, उसके बाद कश्मीर में, 1993 के मुंबई-विस्फोटों में, आतंकवादी गतिविधियों में, नकली नोटों में, नशे और हथियारों की तस्करी आदि में पाकिस्तान कभी पीछे नहीं रहा।

 उसने करगिल कांड भी कर डाला।

 इसका एक मुख्य कारण है पाकिस्तान की अपनी बनाई हुई धारणा।

 पाकिस्तान अपने अस्तित्व को भारत से जबरन हथियाए हुए एक टूटे खंड़ के रूप में ही व्याख्यित करने को सदा-सर्वदा के लिए अभिशप्त है।

 यह अपराधबोध आत्मगलानि पैदा कर सकता था, किंतु इसने जना असुरक्षा ग्रंथि पोषित द्वेष को।

, अभी हाल में पाकिस्तानी परमाणु अस्त्रों की ‘नेशनल कमांड़ अथॉरिटी’ के सलाहकार रिटायर्ड लेफ्टीनेंट जनरल खालिद किदवई ने ‘इंस्टिट्यूट ऑफ स्ट्रेटिजिक स्टड़ीज’ में दिए अपने सार्वजनिक भाषण में कहा कि पाकिस्तान का एकमात्र शत्रु है भारत और ‘हमारा परमाणु कार्यक्रम भारतमुखी है।

’ ओसामा प्रकरण पर जावेद इकबाल कमीशन की पाकिस्तान सरकार को दी गई रिपोर्ट में भी भारत को शाशवत शत्रु के रूप में चिन्हित किया गया है।

 पाकिस्तान की सात दशकों की कारगुजारी उसकी मानसिकता का ऐसा प्रमाण है जिसे समझने के लिए किसी विलक्षण बुद्धि की आवश्यकता नहीं है।

 प्रत्यक्ष युद्ध पाकिस्तान के लिए खर्चीले और निश्चित हार वाले सिद्ध हुए हैं।

 इनके स्थान पर अब वह सस्ते परोक्ष युद्ध की धीमी आंच पर भारत को पकाने का प्रयास कर रहा है।

 यह काम वह दशकों से कर रहा है और इसमें सफल इसलिए है, क्योंकि भारत का नेतृत्व उसका सामना करने की पर्याप्त राजनीतिक इच्छाशक्ति नहीं जुटा पा रहा है।

 पाकिस्तान है कि अपनी दोनो आंखे गवांने की कीमत पर भी भारत को काना देखना चाहता है।

 भारत की त्रसदी यह है कि जिस सामरिक विस्तार को पाकिस्तान अफगानिस्तान में तलाश रहा था वह उसे हमारे ही शहरों, विश्वविद्यालयों, मीडिया, बु़द्धिजीवियों, नौकरशाहों और अब तो राजनितिक दलों में मिल रहा है।

 अब यह युद्ध सीमा पर नहीं हमारे घरों की दहलीज पर लड़ा जा रहा है।

 हैरत यह है कि इस सबके बावजूद हम केवल यह कहने तक सीमित हैं कि पड़ोसी है कि मानता ही नहीं।

, लेखक – सुशील पंडित।

, (लेखक विस्थापित कश्मीरी हिंदुओं को लेकर सक्रिय संगठन रूट्स इन कश्मीर के संस्थापक सदस्य एवं वरिष्ठ स्तंभकार हैं), सौजन्य – दैनिक जागरण (11.08.2016),  ।

