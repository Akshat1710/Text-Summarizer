पाक से पहल का उद्देश्य स्पष्ट करें ( दैनिक भास्कर )।

क्रिसमस के दिन प्रधानमंत्री नरेंद्र मोदी की अचानक पाकिस्तान यात्रा ने भारतीय नेता की तूफानी दौरों वाली वैश्विक कूटनीति को सुर्खियां बटोरने वाला अंत दिया।

 इससे सवाल खड़ा हुआ कि खराब इतिहास वाले दो परमाणु शस्त्रों से लैस पड़ोसियों के अशांत रिश्ते भविष्य में क्या दिशा लेंगे।

 जिन लोगों को उम्मीद थी कि इस यात्रा से भारत-पाकिस्तान संबंधों में नाटकीय परिवर्तन आएगा, वे भी जानते थे कि सीमा पार से भारत में किसी आतंकी हमले से माहौल आसानी से खराब हो सकता है।

 ऐसा हमला क्रिसमस की खुशफहमी के एक हफ्ते बाद ही हो गया और सीमावर्ती वायु ठिकाने पठानकोट में सात जानें चली गईं।

 चूंकि इसकी पहले से ही आशंका थी, इसलिए बातचीत की पूरी प्रक्रिया एकदम से पटरी से नहीं उतरी।

 हालांकि, बेशकीमती जानें गई हैं, इसलिए इसको नज़रअंदाज नहीं किया जा सकता।

, किसी स्कूली लड़के के ‘यो-यो’ की बजाय मोदी के कार्यकाल में भारत-पाकिस्तान के रिश्तों ने ज्यादा उतार-चढ़ाव देखे हैं।

 चुनाव अभियान में पाकिस्तान के खिलाफ विषवमन करने वाले हिंदू राष्ट्रवादी कट्‌टरपंथी की मई 2014 में जीत से माना गया कि इस्लामाबाद से रिश्ते ठंडे रहेंगे।

 इसकी बजाय मोदी ने अपने शपथ-ग्रहण समारोह में पाकिस्तानी प्रधानमंत्री को आमंत्रित करके देश को चौंका दिया।

 गर्मजोशी का यह माहौल ज्यादा नहीं टिका।

 जुलाई आते-आते तो दोनों देश सीमा पर परस्पर गोलाबारी में उलझ गए और मोदी ने तो सेना को निर्देश दिए कि पाक की ओर से उकसावे की इस कार्रवाई का बढ़-चढ़कर जवाब दिया जाए।

, फिर दोनों देशों के विदेश सचिवों के बीच नई दिल्ली में वार्ता तय हुई, जो पाकिस्तान की उस हरकत के बाद रद्‌द हो गई, जो वह हमेशा करता रहा है- पहले जम्मू-कश्मीर के पृथकतावादी नेताअों से मुलाकात।

 फिर आया काठमांडू में दक्षिण एशिया क्षेत्रीय सहयोग संगठन (सार्क) के शिखर सम्मेलन के दौरान लिया वह यादगार फोटो, जिसमें सामने से नवाज शरीफ जा रहे हैं और उनकी उपेक्षा करते हुए मोदी ब्रॉशर पढ़ रहे हैं (हालांकि, बाद में काफी हद तक यह उजागर हुआ कि शत्रुता के दिखावे के बावजूद दोनों नेताओं ने शरीफ के साथ अच्छे रिश्ते रखने वाले भारतीय बिज़नेसमैन के होटल सूट में मुलाकात की थी।

), एक बार फिर मोदी ने गतिरोध तोड़ते हुए शरीफ को क्रिकेट वर्ल्ड कप के लिए शुभकामनाएं देते हुए अपने विदेश सचिव को इस्लामाबाद भेजा।

 इसके बाद भी अविश्वास बरकरार रहा।

 जुलाई में रूस के उफा में दोनों प्रधानमंत्रियों की अनपेक्षित मुलाकात तक दोनों देशों के रिश्तों में ठंडी शांति बनी रही।

 इससे भी कोई भला नहीं हुआ।

 उफा में क्या विचार-विमर्श हुआ और किस बात पर सहमति हुई, इसका तत्काल दोनों पक्षों ने खंडन कर दिया।

 अगला झटका जल्द ही लगा जब दिल्ली में दोनों देशों के राष्ट्रीय सुरक्षा सलाहकारों की बैठक अंतिम क्षण में रद्‌द कर दी गई।

 वजह वही, पाकिस्तानियों की कश्मीरी पृथकतावादियों से मुलाकात।

पेरिस में 30 नवंबर को जलवायु सम्मलेन के मौके पर शरीफ मोदी की संक्षिप्त मुलाकात के बाद स्वर फिर बदले और दिसंबर में बैंकाॅक में राष्ट्रीय सुरक्षा सलाहकारों की नाटकीय मुलाकात हुई और इसके बाद विदेशमंत्री सुषमा स्वराज अफगानिस्तान पर पांचवें ‘हार्ट ऑफ एशिया’ सम्मेलन में भाग लेने इस्लामाबाद चली गईं।

 उन्होंने शरीफ और उनके विदेशी मामलों के सलाहकार सरताज अजीज से मुलाकात कर द्विपक्षीय रिश्तों को ही ज्यादा समय दिया और घोषणा की कि दोनों देशों ने समग्र वार्ता फिर शुरू करने का फैसला किया है।

, इस पृष्ठभूमि में मोदी की अचानक लाहौर यात्रा हुई, जिसके बाद पठानकोट में हमला हुआ।

 अब विदेश सचिवों की वार्ता रद्‌द तो नहीं हुई पर टल जरूर गई है।

 दावोस में विश्व आर्थिक मंच की बैठक के मौके पर दोनों नेताअों की मुलाकात की संभावना पर निगाहें टिकी हैं।

 यह सब ठीक है पर इसका हश्र क्या।

 मोदी की क्रिसमस यात्रा किसी राजनयिक यात्रा की बजाय आवेग में लिया फैसला अधिक लगी।

 अनियोजित (उनके सहायक ही भौंचक्के रह गए थे) होने के कारण यह साहसिक पहल नहीं वरन व्यक्तिगत सनक ज्यादा लगी।

 ऐसे मामलों में ‘बहुत देर स बहुत थोड़े’ की शिकायत होती है पर यहां तो ‘बहुत जल्दी, बहुत ज्यादा’ का मामला रहा, क्योंकि पाकिस्तान के व्यवहार में ऐसा कोई बदलाव नहीं आया था कि उसे भारतीय प्रधानमंत्री की यात्रा से नवाज़ा जाए।

 मोदी उनके सहयोगी 2611 के दोषियों को सजा, पाक में आतंकी ठिकानों का खात्मा और दाऊद इब्राहिम को सौंपने जैसी न्यूनतम शर्तों पर जोर देते रहे हैं।

 किंतु कठोर रवैये के हामी प्रधानमंत्री ने शरीफ के उनके स्वागत और विदाई के लिए एयरपोर्ट पर हाजिर रहने जैसा खुशनुमा माहौल खड़ा कर दिया।

, विपक्ष में रहते मोदी भाजपा ने तब के प्रधानमंत्री मनमोहन सिंह के शांति प्रयासों में सुनियोजित रूप से बाधा पहुंचाई थी।

 सुषमा स्वराज ने सितंबर 2013 में ट्वीट किया था कि डेड बॉडीज पर कोई चर्चा नहीं होगी।

 क्या पठानकोट की शहादत को ध्यान में रखकर कोई पुनर्विचार होगा।

 सवाल उठता है कि अचानक की गई इस पहल से क्या अपेक्षा है।

 मोदी ने भारत-पाक रिश्तों को लेकर अपना दृष्टिकोण अपने ही लोगों संसद से साझा नहीं किया है और भाजपा समर्थक भ्रम में पड़ गए हैं।

 भविष्य दृष्टि देने वाले बयान के सबसे नजदीक वे तब पहुंचे थे जब पाक जाने के पहले अफगानिस्तान में उन्होंने कहा था कि पाकिस्तान दक्षिण एशिया और अफगानिस्तान उसके परे पुल का काम करेगा।

, स्वदेश में मोदी ने एक बार कहा था कि या तो हिंदू-मुस्लिम आपस में लड़ते रहें या गरीबी से लड़ें।

 क्या यही वे भारत-पाक रिश्ते के बारे में भी महसूस करते हैं।

 यदि ऐसा है तो वे राष्ट्र को बताएं और एक सुसंगत शांति नीति सामने रखकर कहें कि वे इस पर चलेंगे।

 मूल प्रश्न तो यही है कि पाक प्रधानमंत्री की दोस्ती से क्या भला होगा, जिनकी अपने देश में चलती ही नहीं।

 ‘डेथ बाय थाउजेंड कट्स’ के दशक भर के अपने नापाक अभियान से भारत को रक्तरंजित करने वाले ऐसी नाटकीयता से प्रभावित नहीं होते।

 भारत से शत्रुता और खतरे का भय दिखाकर ही उन्हें ताकत मिलती है।

 पठानकोट इस बात का संकेत हो सकता है कि वे शांति के लिए तैयार नहीं हैं और उनके तरकश में ऐसे कई और तीर हैं।

, भारत यह भूल नहीं सकता कि 1999 में जब शरीफ ने भारतीय प्रधानमंत्री की मेजबानी की थी तो उनकी सेना ने करगिल की पहाड़ियों पर युद्ध छेड़ दिया था और कुछ ही महीनों में उन्हें सत्ता से बेदखल कर दिया था।

 नए वर्ष में शांति के पैरोकार यही उम्मीद कर सकते हैं कि इतिहास अपने आपको नहीं दोहराएगा।

,  , सौजन्य :- दैनिक भास्कर   ,15.01.2016 , शशि थरूर (ख्यातलेखक, विदेश मामलों की संसदीय समिति के चेयरमैन )।

