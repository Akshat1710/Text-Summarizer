राज्यों में जल बंटवारा ‘संधि’ की जरूरत (बिजनेस स्टैंडर्ड)।

नदियों के पानी के बंटवारे के लिए राज्यों के बीच ‘संधि’ होना अपने-आप में नई सोच नहीं है।

 ब्रिटिश भारत में भी मद्रास प्रेसिडेंसी और मैसूर रियासत के बीच वर्ष 1924 में कावेरी नदी के जल बंटवारे को लेकर एक संधि हुई थी।

 इसके 50 साल बाद कर्नाटक ने कावेरी जल संधि को खारिज कर दिया था।

 भारत और पाकिस्तान के बीच भी सिंधु नदी जल बंटवारे के लिए एक समझौता हुआ था।

 विश्व बैंक की मध्यस्थता में दोनों देशों के बीच हुई इस नदी जल संधि पर वर्ष 1960 में हस्ताक्षर किए गए थे।

 आज के समय में सिंधु जल संधि को दुनिया भर में एक अहम जल समझौते के तौर पर देखा जाता है।

 इसकी वजह यह है कि भारत और पाकिस्तान के रिश्तों में लगातार उतार-चढ़ाव के बाद भी सिंधु जलसंधि अपनी चमक और अहमियत बनाए रखे है।

 इस संधि के तहत स्थायी सिंधु आयोग का गठन किया गया है जो दोनों देशों के बीच किसी भी विवाद की स्थिति में उसका अंतरराष्ट्रीय मध्यस्थता अधिकरण के जरिये समाधान निकालने की कोशिश करेगा।

, दक्षिण एशिया के सभी देशों में नदियों का उद्गम किसी एक देश में है तो वे आगे चलकर किसी और देश में बहने लगती हैं।

 संयोग से भारत का अपने पड़ोसी देशों बांग्लादेश, नेपाल और भूटान के साथ काफी हद तक सुलझा हुआ नदी जल समझौता है।

 वैसे भारत का बांग्लादेश के साथ तीस्ता नदी को लेकर तो नेपाल के साथ बांध परियोजनाओं को लेकर विवाद होता रहता है लेकिन इन विवादों के समाधान के लिए पूर्व-निर्धारित ढांचा मौजूद हैं।

 भारत और चीन के बीच भी सीमा-पार नदियों के बारे में विशेषज्ञ स्तरीय प्रणाली का गठन किया गया है।

 अक्टूबर 2013 में दोनों देश नदियों के जल प्रवाह के बारे में आंकड़े साझा करने के लिए भी सहमत हुए थे।

, निश्चित तौर पर भारत के राज्यों के बीच भी उसी तरह का समझौता नदी जल बंटवारे के लिए किया जाना चाहिए।

 राज्यों के बीच जल विवाद लगातार बढ़ते जा रहे हैं और उनका स्वरूप भी बिगड़ता जा रहा है।

 इन विवादों के चलते बड़े पैमाने पर जन असंतोष भड़कने का भी डर है।

 नदियों के ऊपरी अपवाह वाले इलाकों के लोगों में उग्रता का भी उभार देखा जा रहा है।

 ऊपरी इलाकों के लोग अपने आप को नदियों के जल का स्वाभाविक अधिकारी मानते हैं।

 आज के समय में भारत में नदी जल विवाद केवल पानी के बंटवारे का ही मामला न रहकर विधायिका-न्यायपालिका तनातनी तक विस्तार ले चुके हैं।

 इन पर राजनीतिक दल भी खूब दिखावा करते हैं और शहरी-ग्रामीण दावों के विरोधाभास भी देखने को मिलते हैं।

 इस बात के ऐतिहासिक सबूत मौजूद हैं कि अगर प्राकृतिक संसाधनों और उससे जुड़ी अर्थव्यवस्था पर अधिकार को लेकर जन्म लेने वाले विवादों का समय रहते समाधान नहीं निकाला जाए तो जातीय समूहों के बीच गहरे संघर्ष के बीज पड़ सकते हैं।

 इसका मतलब है कि इस तरह की विस्फोटक स्थिति को ज्यादा देर तक टाला नहीं जा सकता है।

, अंतरराज्यीय जल विवादों की प्रकृति राज्यों के बीच पैदा होने वाले अन्य विवादों से अलग होती है।

 दरअसल संविधान का अनुच्छेद 262 उच्चतम न्यायालय को भी अंतरराज्यीय जल विवादों में दखल देने से प्रतिबंधित करता है।

 वैसे अंतर-राज्य नदी जल विवाद अधिनियम 1956 में इस तरह के विवादों के समाधान की एक प्रणाली बताई गई है।

 इसके मुताबिक नदी जल विवादों को अस्थायी, तदर्थ और विशेष न्यायाधिकरणों के सुपुर्द किया जाएगा।

 एक बार फैसला सुनाते ही उस न्यायाधिकरण का अस्तित्व समाप्त हो जाता है।

 न्यायाधिकरण के फैसले को उच्चतम न्यायालय के फैसले के बराबर ताकत मिली होती है और निर्धारित समयावधि तक संबंधित राज्यों पर बाध्यकारी होता है।

 हालांकि इस कानून के तहत आठ नदी जल विवादों के निपटारे के लिए न्यायाधिकरण गठित किए गए हैं लेकिन उनमें से केवल तीन विवादों का ही समाधान हो सका है जबकि अन्य विवाद अभी तक लंबित हैं।

 इस जद्दोजहद से कई सबक भी सीखने को मिले हैं।

, यह प्रणाली अपने-आप में पूर्वव्यापी है।

 यह केवल तभी वजूद में आता है जब कोई विवाद खड़ा होता है।

 न्यायाधिकरण के गठन में भी अच्छा-खासा वक्त लग जाता है।

 लंबे समय तक चलने वाली जद्दोजहद के बाद जब कोई फैसला सुनाया जाता है तो फिर उसकी व्याख्या और क्रियान्वयन की समस्या खड़ी होती है।

 दरअसल नदी विवाद अधिकरणों के फैसलों को लागू कराने की कोई व्यवस्था मौजूद नहीं है।

 नदी जल का मामला राज्यों का विषय होने के नाते केंद्र भी इस तरह के मामलों में ज्यादा कुछ कर नहीं पाता है।

 अदालतों को भी इन फैसलों पर सुनवाई करने का अधिकार नहीं है लेकिन इनसे संबंधित मुद्दों को उच्चतम न्यायालय में सुनवाई के लिए रखा ही जा रहा है।

 इन सबका असर यह हुआ है कि वर्ष 1980 के बाद से किसी भी नदी जल विवाद का अंतिम समाधान नहीं हो पाया है।

, जलवायु परिवर्तन और वैश्विक तापमान वृद्धि जैसे कारकों ने बारिश के रुझानों में बदलाव कर हालात को और भी मुश्किल बना दिया है।

 जब कभी कम बारिश होती है तो राज्यों के बीच पानी के लिए विवाद गहराने लगता है।

 पानी और उसके प्रबंधन को लेकर हर कोई अपने हिसाब से चलना चाहता है।

 खास तौर पर सिंचाई और पन-बिजली परियोजनाओं के नियंत्रण का मसला खड़ा हो जाता है।

 नदियों को आपस में जोडऩे की नई चर्चा से राज्यों के बीच विवाद का नया संदर्भ शुरू हो सकता है।

 जल संसाधन मंत्रालय ने नहरों, बांधों और पंपिंग स्टेशनों के जरिये देश भर की 30 नदी जल प्रणालियों को एक-दूसरे से जोडऩे की योजना बनाई है।

 इसके लिए राष्ट्रीय जल संरचना विधेयक 2016 का मसौदा भी तैयार कर लिया गया है जिसे मंत्रिमंडल की मंजूरी के लिए रखा जाना है।

, – विनायक चटर्जी।

(लेखक फीडबैक इंन्फ्रा के चेयरमैन हैं।

)।

सौजन्य – बिजनेस स्टैंडर्ड।

