कैसा वक्त है ये (पत्रिका)।

कैसे जांचे कि आप बूढ़े हो चुके हैं।

 बड़ा आसान है।

 बस एक जांच जरूरी है।

 यह जांच सिर्फ सात सेकेंड में आपको बता सकती है कि आप बूढ़े हो रहे हैं या नहीं।

 इसके लिए आपको अपनी अंगुली में सूई चुभो कर खून की एक बूंद निकालने की जरूरत नहीं वरन् बस हमारे इस फार्मूले को पढ़े और एक पल सोचें- जब आदमी को ‘वर्तमानसे ‘अतीत’ अधिक सुन्दर दिखाई देने लगे और भविष्य दिखाई देना बंद हो जाए तो समझ लेना चाहिए कि वो बूढ़ा हो गया है।

सच कहें हमें भी लगने लगा है कि हम और हमारा समाज बूढ़ा हो चला है।

 कैसा बखत है ये।

 नेता भ्रष्ट हैं, अफसर चापलूस, विद्वान, साहित्यकार स्वार्थी और जनता भयभीत और हर आदेश का पालन करने वाली बन चुकी है।

 अब तो यह आलम है कि आप ‘लीडर’ का विरोध कर दो तो आपको पल भर में ‘ईश्वर’ विरोधी करार दे दिया जाता है।

 अगर आपने गलती से भी लीडर के चाकरों और टोले को बुरा कह दिया तो आप पर राष्ट्रद्रोही की तोहमत लगा दी जाती है।

अब लेखकों, कवियों और खबरनवीसों को शाही बिरयानी खिला कर यह समझाया जा रहा है कि लिखने वालों के क्या कर्तव्य हैं।

 कई लिखने वाले तो झुके-झुके इतने अकड़ गए हैं कि अब उनसे खड़े होने को कहा जाए तो भी खड़े नहीं हो सकते हैं क्योंकि सारे जोड़ जाम हो चुके हैं।

 साहित्य, कला, संस्कृति सिर्फ तमाशे की वस्तु बन कर रह गई है जिन्हें सत्ताधारियों की सहेलियां कला केंद्र में बैठ कर नचा रही हैं।

बोलने की आजादी मुहावरा बन कर रह गई है जिसका इस्तेमाल स्कूली बच्चे सिर्फ भाषण प्रतियोगिताओं में कर रहे हैं।

 चुनाव सिर्फ चेहरे बदलने की कवायद बन गए हैं।

 मोहरे वही के वही है, बिसात भी वही पर खेलने वाले बदल गए हैं।

 चढ़ते सूरज की पूजा के इतने आदी हो गए हैं कि सूरज डूबने के बाद भी सिजदे में ही पड़े हैं या फिर अपनी ही बचत के इंतजार में पंक्तियों में खड़े हैं।

 कैसा वक्त है ये।

, सौजन्य – पत्रिका।

