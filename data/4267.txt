विचार पर अमल की चुनौती  (दैनिक जागरण)।

सुरेश प्रभु का रेल बजट यात्री सुविधाओं में वृद्धि की घोषणा करता है, लेकिन क्या राजस्व में वृद्धि के बिना यह संभव है।

 यात्री किराये में वृद्धि न करने के पीछे चाहे जो भी तर्क दिए जाएं, लेकिन इसके बिना काम नहीं चलने वाला।

 चलो, मिलकर कुछ नया करें की थीम पर रेलवे को एक नया नजरिया और एक नई कार्यसंस्कृति का आह्वान भी उन्होंने किया।

 यह एक अच्छी बात है।

 इसके अतिरिक्त ई-टिकटिंग, एसएमएस के आधार पर कोच क्लीनिंग सेवा की शुरुआत, वेंडिंग मशीन, स्टेशनों और बोगियों में सीसीटीवी कैमरे के माध्यम से निगरानी, ट्रेनों में इनफार्मेशन बोर्ड लगाने की बातें भी लोगों को आकर्षित कर सकती हैं।

 सवारी डिब्बों को भी स्मार्ट बनाने की योजना है।

 कुल मिलाकर यात्री सुविधाओं को लेकर रेलमंत्री की चिंता बजट से स्पष्ट नजर आती है।

 इस चिंता के मद्देनजर उन्हें राजस्व बढ़ाने के भी कुछ ठोस उपाय करने चाहिए थे।

 मेरा मानना है कि इस बार भले ही अभी यात्री किरायों में बढ़ोतरी नहीं की गई है, लेकिन अगले कुछ माह में इसमें बढ़ोतरी की जा सकती है।

 इसके बिनारेलवे अपने विकास को गति देने में सक्षम नहीं होगी।

, सरकार एक तरफ तो रेलवे को यात्री उन्मुख और आधुनिक बनाने की बात कहती है और दूसरी ओर वह लोकप्रिय उपायों का सहारा लेने की कोशिश करती दिखती है।

 यह तर्कसंगत नहीं है।

 रेलवे के राजस्व में बढ़ोतरी के लिए रेलमंत्री ने माल भाड़े को अधिक तर्कसंगत बनाने की बात कही है।

 इसका आशय यही है कि माल भाड़े में बढ़ोतरी की जाएगी, लेकिन किस सामान पर कितनी बढ़ोतरी होगी, इसे स्पष्ट नहीं किया गया है।

 मालगाड़ियों से होने वाली ढुलाई से न सिर्फ रेलवे को काफी आय होती है, बल्कि यह हमारी अर्थव्यवस्था को भी गति देती है।

 ऐसे में यदि कोयला, लौह अयस्क, स्टील, अन्य अयस्क, सीमेंट आदि की ढुलाई के भाड़े में बढ़ोतरी की जाती है तो इनकी कीमतें बढ़ेंगी और महंगाई में वृद्धि होगी।

 इससे हमारी अर्थव्यवस्था पर बुरा असर पड़ सकता है।

 इसी तरह उर्वरक, खाद्यान्नों आदि की भी बड़े पैमाने पर रेलवे से ढुलाई होती है।

 यदि इन चीजों के माल भाड़े में बढ़ोतरी की जाती है तो निश्चित तौर पर इनकी कीमतों में और अधिक इजाफा होगा, जिससे सरकार पर राजनीतिक दबाव बढ़ेगा।

 ऐसे में सरकार माल भाड़े में वृद्धि की जरूरत और उससे होने वाले नुकसान में कैसे संतुलन बिठा पाती है, यह देखने वाली बात होगी और इसी के आधार पर रेलवे के भविष्य का निर्धारण होगा।

, पैसे के अभाव के कारण ही सरकार नई योजनाओं-परियोजनाओं को लेकर अधिक तत्पर नहीं हो पा रही है।

 अतिरिक्त बोगियों की खरीदारी और निर्माण कार्यो में भी ज्यादा बढ़ोतरी नहीं हुई है।

 मोदी सरकार मेक इन इंडिया की बात अवश्य करती है, लेकिन रेल बजट में ऐसा कुछ नहीं दिखता है।

 विदेशी निवेशक रेलवे की विभिन्न परियोजनाओं में हाथ डालने से हिचक रहे हैं।

 यदि हम नई रेल लाइनों को बिछाने और रेल मार्गो के दोहरीकरण की बात करें तो भी स्थिति कोई बहुत उत्साहजनक नहीं दिखती।

 रेल बजट में इस वर्ष 2,500 किमी नए रेल मार्गो के निर्माण व दोहरीकरण की बात कही गई है, जो अगले साल बढ़कर 2,800 किमी हो जाएगी।

 इस संदर्भ में यदि हम चीन से तुलना करें तो वह प्रति वर्ष 10,000 किमी नई रेललाइनें बिछा रहा है।

 उनसका नया लक्ष्य 30,000 किमी का है।

 जाहिर है इंफ्रास्ट्रक्चर विकास को लेकर रेल बजट में कोई विशेष ध्यान नहीं दिया गया है।

 बढ़ती आबादी, तेज आर्थिक तरक्की के दौर में रेलवे के विकास को तीव्र गति देने की आवश्यकता है।

 भविष्य के लिहाज से देखें तो रेल बजट में दो कदम अधिक महत्वपूर्ण हैं।

 पहला है कंटेनर टेन सेवा की शुरुआत और दूसरा है फ्रेट कॉरिडोर योजना को आगे बढ़ाना।

 ट्रेनों को टाइमटेबल अथवा समयबद्ध ढंग से चलाने की बात काफी अहम है।

 इससे न केवल यात्रियों को फायदा होगा, बल्कि माल की ढुलाई भी समय से हो सकेगी।

 इससे रेलवे के प्रति लोगों का विश्वास बढ़ेगा और अधिक राजस्व हासिल होगा।

 लालू प्रसाद यादव ने रेलमंत्री के रूप में अपने कार्यकाल में छह फेट्र कॉरिडोर बनाए जाने की घोषणा की थी।

 इनमें से दो कॉरिडोर पर काम शुरू कर दिया गया है।

 इस क्रम में तीसरे कॉरिडोर, जो दिल्ली से चेन्नई को जोड़ेगा, को अनुमति दिए जाने की बात कही गई है।

 रेलमंत्री ने बाकी के तीन कॉरिडोर पर भी काम शुरू करने की बात कही है, लेकिन इसके लिए कोई समयसीमा नहीं बताई है।

 जाहिर है सब कुछ भविष्य के गर्भ में छिपा है कि कब क्या होगा।

, पिछले साल रेलमंत्री ने 400 स्टेशनों को फिर से विकसित करने की बात कही थी, लेकिन इन पर कोई काम नहीं हुआ।

 यह वे स्टेशन थे जहां से 10,000 करोड़ रुपये वार्षिक कमाई होती है।

 इसके लिए उनका कहना है कि यह काम जल्द ही शुरू होगा, लेकिन कब, कोई नहीं जानता।

 उनके मुताबिक यह सब काम पीपीपी यानी निजी-सार्वजनिक सहभागिता के आधार पर किया जाएगा, लेकिन सच्चाई यही है कि इस मॉडल के तहत देशी-विदेशी कोई भी निवेशक आगे आने को तैयार नहीं है, क्योंकि बनाई गई योजनाएं कागजों पर तो मजबूत हैं, लेकिन व्यावहारिक धरातल पर बेहद कमजोर हैं।

 इसके लिए नीति आयोग, सरकार और निवेशकों आदि के बीच बेहतर समन्वय की जरूरत है, जिसका नितांत अभाव दिखता है।

, नई ट्रेन सेवाओं के नाम पर हमसफर, अंत्योदय, तेजस और उदय ट्रेनों की घोषणा की गई है।

 इनमें से दो लंबी दूरी की ट्रेनें हैं, जबकि एक अंत्योदय टेन पूरी तरह गैर-आरक्षित होगी।

 उदय सुपरफास्ट ट्रेन ओवरनाइट एसी डबल डेकर होगी।

 इनमें तीन ट्रेनें पूर्णत: डीलक्स श्रेणी की होंगी यानी खास लोगों के लिए होंगी।

 इस बारे में रेलमंत्री ने यह नहीं बताया कि ये ट्रेनें कहां चलेंगी।

 इसका मतलब है कि अभी भी सब कुछ अस्पष्ट है।

 शायद ऐसा राजनीतिक विरोध के डर से किया गया है।

 रेलवे के ठेकों में पारदर्शिता बढ़ाने के लिए अब सभी टेंडर ऑनलाइन करने का फैसला लिया गया है।

 मेक इन इंडिया अभियान को बल देने के लिए दो लोकोमोटिव फैक्ट्री लगाने की बात कही गई है, लेकिन यह फैसला भी लालू यादव के समय हुआ था, जिसके लिए टेंडर देने में आठ साल लग गए।

 कुल मिलाकर यह बजट आइडिया पर आधारित एक दूरदर्शी बजट है।

 पिछले साल भी कई नए विचार पेश किए गए थे और इस बार उनमें कुछ और विचार जोड़ दिए गए, लेकिन सवाल इन्हें जमीन पर उतारने का है।

 रेल बजट की सफलता की यही सबसे बड़ी कसौटी होगी।

,  , सौजन्य: दैनिक जागरण, 26.02.2016,विवेक सहाय।

