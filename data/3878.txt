अतीत से ऊर्जा लेंगे तो भावी कल्पनाएं पूरी होंगी (दैनिक भास्कर)।

मैं इस मामले में खुद को सौभाग्यशाली मानता हूं कि मुझे निरंतर प्रेरणादायी व्यक्तित्व मिलते गए।

 मेरे जीवन का ऐसा कोई कालखंड नहीं है, जब मेरे सिर पर कोई न कोई बरगद का वृक्ष न रहा हो।

 मेरे माता-पिता दोनों ही स्वयं बहुत विद्वान, कवि, गायक, लेखक और शिक्षाशास्त्री थे।

 संगीतकारों का सदा हमारे घर में आना-जाना लगा रहता था।

 लच्छू महाराज, सितारा देवी, वीजी जोग, भीमसेन जोशी जैसी महान हस्तियां… और हरिप्रसाद चौरसियाजी और शिव कुमारजी तो तब तरुण थे, मैं तब किशोर था।

 कुछ चीजें जो आप नियोजित नहीं करते, लेकिन तब न जानें क्या-क्या कर लेते हैं।

उस समय पेड़ पर चढ़कर बेर तोड़ लेता था, अमरूद तोड़ लेता था, वो आज मुझे बड़ी ऊर्जा देता है।

 जब मैं आज के बच्चों को देखता हूं उन्हें पेड़ पर कैसे चढ़ा जाता है, नहीं मालूम।

 उन्हें इस सुख के बारे में भी नहीं पता कि कच्चा आम तोड़कर कैसे खाया जाता है और उसमें एक रस निकलता है जिसे धोना जरूरी है नहीं तो फुंसी हो जाएगी।

 रायपुर जैसे शहर में पैदा होने के कारण मुझमें जितने शहरी संस्कार पड़े, उससे कहीं ज्यादा गंवई संस्कार आए।

 मैं मन से अभी तक ग्रामीण हूं, इसीलिए मन बार-बार प्रकृति की ओर भागता है।

 हमारे घर के परिसर में ही सहायक भी रहते थे, जो एक तरह से हमारा विस्तारित परिवार ही था।

 उन्हीं के यहां खा लेते, खेलते और सो भी जाते।

 उन्हीं सहायकों में एक, रोज रात को रामायण का पाठ करते।

 चौथी-पांचवीं पास जैसे धीरे-धीरे पढ़ता है, वैसे ही पढ़ते।

 पढ़ते-पढ़ते रोने लगते तो हम भी रोते।

 हमें लगता लक्ष्मण को शक्ति लगने जैसा दुखद कुछ हो नहीं सकता।

 मेरी धाय मां ओडिशा की थीं।

 वे मुड़ी के लड्‌डू लातीं, भूनकर शकरकंद खिलातीं।

 रायपुर कहने को शहर है पर है पूरा आदिवासी अंचल है।

 हमारी परम्पराएं, त्योहार सब वैसे हैं।

, मैं वर्ष 1979 में मुंबई संगीतकार बनने पहुंचा था।

 दो फिल्में भी मिलीं, रिकॉर्डिंग भी हुई पर दोनों ही बंद हो गईं, रिलीज नहीं हुईं।

 कई साल संघर्ष में बीते, गुरुद्वारों में गायन और लंगर में भोजन किया।

 शुरुआत में असफलता मिलती है तो या तो आप टूट सकते हैं या टूटे हुए हिस्सों को जोड़कर नई इमारत खड़ी कर सकते हैं।

 मैंने इस समय का उपयोग पढ़ने और जिंदगी को और करीब से समझने के लिए किया।

 मैं कभी खाली नहीं बैठ सकता।

 या तो मैं पढ़ रहा होऊंगा, किसी शब्द का अर्थ ढूढ़ रहा होऊंगा, कविता लिख रहा होऊंगा, पेंटिंग बना रहा होऊंगा, रसोई में कुछ पका या मिट्‌टी में कोई बीज ही बो रहा होऊंगा।

 मेरी मंशा रहती है कि मैं हर क्षण का पूरा-पूरा उपयोग कर लूं।

 ये आपके ऊपर है कि आप 24 घंटे में से 240 घंटे का दोहन कैसे कर लें।

, मुंबई में मुझे पंडित नरेंद्र शर्मा, धर्मवीर भारती, रवींद्र जैन, गायकों में अनूप जलौटा जैसी शख्सियतों का आशीर्वाद मिला।

 नरेंद्रजी के पास नियमित जाता था।

 एक दिन उन्होंने कहा, तुम्हें दो गीत दे रहा हूं, भवानी बाबू (भवानी प्रसाद मिश्र) के गीत हैं।

 उन्हें याद तो नहीं करता कोई इस शहर में, हम लोग उनका जन्मदिन मनाएंगे।

 तुम उनकी रचनाएं कम्पोज करके लाना, तुम गाना मैं सुनुंगा।

 केवल हम दोनों जन्मदिन मनाते कोई तीसरा नहीं होता।

 इसी तरह हमने रामकुमार वर्मा, हजारी प्रसाद द्विवेदी, भारतेंदु हरिश्चंद्र का जन्मदिन मनाया।

 इन बातों ने मुझे गहरे संस्कार दिए।

 हम अपने अतीत से जब तक प्रेरणा नहीं लेंगे, तब तक हमारा भविष्य स्वर्णिम नहीं हो सकता।

 किसी भी जाति या कौम को जब तक अपने अतीत से ऊर्जा नहीं मिलेगी, तब तक उसके भविष्य की कल्पनाएं अधूरी ही रहेंगी।

 मेरा स्वभाव रहा है मैं बड़ों का साथ लेकर उनकी छाया में चलना पसंद करता हूं।

 मुझे मालूम है और उन्हें भी मालूम है कि यदि मैं कुछ गलत करूंगा तो वे मुझे डांट सकते हैं।

 दरअसल, हम सब एक ही राह के पथिक हैं जो मुझसे आगे चल रहा है वो निश्चित ही मुझसे अधिक अनुभवी है और उसके अनुभव का मुझे लाभ लेना चाहिए।

, मैं इस मामले में भी भाग्यशाली हूं कि मेरी किसी से प्रतिस्पर्द्धा नहीं है, इससे अच्छा और क्या होगा कि आपका कोई शत्रु न हो।

 मेरी हरेक के साथ बहुत अच्छी घनिष्ठता है।

 जलौटाजी मेरे बड़े भाई जैसे हैं, उन्होंने ही मुझे गाने के लिए प्रोत्साहित किया कि तुम्हें गाना चाहिए, तुम अच्छा गाते हो, गाओगे तो रोटी मिलेगी।

 उनकी प्रेरणा पर 1984 से मैंने गायन शुरू किया।

 मुझे जो संगत मिली थी, उससे मैंने साहित्य के महत्व को समझा और उसे बरतना शुरू किया।

 पहला कार्यक्रम दुष्यंत कुमार की गजलों पर किया, जिसमें संचालन कमलेश्वरजी ने किया।

 दूसरा कार्यक्रम मध्ययुगीन कवियों के छंदों पर किया।

 तीसरा पाकिस्तान में हिंदी काव्य पर।

 फिर एक सिलसिला चल पड़ा।

 मैंने रसखान, रहीम, ललित किशोरी, देव, बिहारी, घनानंद, भूषण जैसे महान कवियों के छंद सौरठे, सवैए, गीत, पद खूब गाए।

मैं हर क्षण को उत्सव की तरह जीता हूं।

 हमारे यहां रोने का तो जिक्र ही नहीं है।

 हमारे यहां मृत्यु भी दुख का विषय नहीं है।

 मेरे पिताजी का निधन हुआ, दूसरे दिन ही मैं परफॉर्म कर रहा था।

 मैंने मुंडन कराया, अंत्येष्टि की थी, अशौचकाल के सभी नियमों का पालन भी किया था लेकिन, शो भी किया।

 जीवन को जीना है पूरी तरह और हर क्षण का मजा लेकर जीना है।

 जीवन में शॉर्टकट नहीं हैं।

 हर दिन नाटक की रिहर्सल करता हूं, गायन का रियाज करता हूं।

 कोई काम बकाया नहीं रखता।

 जहां तक संभव होता है हर ई-मेल और वॉट्सअप का जवाब भी देता हूं, जवाब नहीं देता हूं तो कम से उन्हें रात को सोने से पहले पढ़ अवश्य लेता हूं।

 एक शेर है, ‘दामन से मिटाता चल तू अपने पांव के निशान जाने वाले, दुनिया के मुसाफिरखाने में सामान कोई भी न छूटे।

’, अब कलाकारों में समर्पण नहीं रहा, आजकल लोग छह महीने में कलाकार बनना चाहते हैं।

 प्रतियोगिताओं के चक्कर में वे अपनी पूरी ऊर्जा तीन मिनट की प्रस्तुति में लगा देते हैं।

 कलाकार वैसे नहीं होते।

 कलाकार तो चंद्रमा की तरह धीरे-धीरे अपनी चंद्रकलाएं दिखाते हुए उठते हैं और फिर अस्त होते हैं।

 आज के कलाकार जंगल की आग की तरह हैं।

 एकदम से जलते हैं और दैदीप्यमान हो जाते हैं लेकिन, कुछ वर्षों बाद अधिकतर का पता ही नहीं होता कि कहां हैं।

 कलाकार जो झटपट सब कुछ पा लेना चाहते हैं।

 झट से अपने नाम, यश का दोहन कर लेना चाहते हैं वे वास्तव में कलाबाज हैं।

 हालांकि, कलाबाज भी प्रतिभावान होता है पर उसका उद्‌देश्य छोटा होता है।

 कलाकार वह है जो साधना के पथ पर चले।

 लंबे समय तक अपनी गुणवत्ता को बरकरार रखे।

(दिल्ली में अनिरुद्ध शर्मा से बातचीत पर आधारित)।

शेखर सेन।

ख्यात गायक, संगीतकार और संगीत नाटक अकादमी के अध्यक्ष।

@.।

सौजन्य- दैनिक भास्कर।

