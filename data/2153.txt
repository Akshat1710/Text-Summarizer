विपक्ष से बात करे सरकार (दैनिक भास्कर)।

आजकल एक विचित्र प्रश्न राजनीतिक गलियारों में घूम रहा है कि संसद को चलाने की जिम्मेदारी किस पर है।

 प्रधानमंत्री कहते हैं कि उन्हें बोलने नहीं दिया जा रहा है, इसलिए वह बाहर बोल रहे हैं।

 राहुल गांधी कहते हैं कि उन्हें बोलने नहीं दिया जा रहा है, वरना वह सरकार का पर्दाफाश कर देते।

 विपक्ष सत्तापक्ष को और सत्तापक्ष विपक्ष को जिम्मेदार ठहरा रहा है।

 ऐसी स्थिति में बाकी लोग देशभर में मूकदर्शक बने बैठे हैं।

 चूंकि मैं संसदीय कार्यमंत्री रह चुका हूं, इसलिए इस विषय पर रोशनी डालने का थोड़ा बहुत अधिकार मुझे बनता है।

 संसद लोकतंत्र की ऐसी संस्था है, जो कानून भी पास करती है और राजनीतिक दलों को अपनी बात कहने का मौका भी देती है।

 विपक्षी दलों के पास अपनी बात को रखने और सरकार पर दबाव बनाने के लिए कोई दूसरा सहारा नहीं होता है।

 सिर्फ संसद ही एकमात्र ऐसा माध्यम है जिसके जरिये वे जनता के ज्वलंत मुद्दे उठा सकते हैं।

 सत्तारूढ़ दल के पास सरकार होती है, जो पूरे साल न केवल अपने मन से फैसले ले सकती है, बल्कि सरकारी माध्यमों से अपनी बात कह भी सकती है।

 मीडिया भी सरकार और मंत्रियों की बात को प्रमुखता से स्थान देता है।

 इन हालात में विपक्ष के पास सालभर में विभिन्न सत्रों के माध्यम से कुछ ही महीने होते हैं, जिसमें वे मुखर होते हैं।

 लोकतंत्र के इस सत्य को सरकार को समझना चाहिए और विपक्ष को अवसर मुहैया कराना चाहिए।

संसद में हंगामा कोई नई बात नहीं है।

 जबसे संसद बनी है तभी से हंगामा होता रहा है।

 आज तक एक भी सत्र ऐसा नहीं गया जिसमें हंगामा न हुआ हो।

 पंडित जवाहरलाल नेहरू और इंदिरा गांधी के जमाने में सत्तापक्ष के पास अभूतपूर्व बहुमत होता था, लेकिन तब भी डॉ. राम मनोहर लोहिया, ज्योतिर्मय बसु, पीलू मोदी, अटल बिहारी वाजपेयी, मनीराम बागड़ी, महावीर त्यागी, भूपेश गुप्ता संसद में जोरदार हमला बोलते थे, लेकिन इन सबके बावजूद पंडित नेहरू और इंदिरा गांधी संसद में बराबर आते थे और सदन में बैठकर उनकी बातों को सुनते थे।

 डॉ. लोहिया ने एक बार नेहरू को उनकी ड्रेस देखकर तबलची तक कह दिया था और इंदिरा को विपक्ष ने गूंगी गुड़िया बताया था, लेकिन इन दोनों ने इसे हंसते हुए लिया था और सदन में पूरे-पूरे दिन बैठकर विपक्ष को सुना था।

 ये दोनों चाहते तो विपक्ष को बोलने तक का मौका नहीं देते, क्योंकि विपक्ष में उन दिनों मुश्किल से 20-30 सांसद होते थे।

 जब वाजपेयी प्रधानमंत्री बने तो वह भी संसद में खूब बैठते थे और हंसते हुए विपक्ष के हमलों को सुनते थे।

 संसद में बहस होना ही इस संस्था की खूबसूरती होती है और विपक्ष संसद का आभूषण होता है।

 दुर्भाग्य की बात है कि इधर राजनीति में कुछ ऐसी बयार चली है कि राजनीतिक दलों के नेताओं में व्यक्तिगत कटुता बढ़ती जा रही है।

 राजनीतिक विचारधारा के मतभेद के बजाय राजनीतिक शत्रुता के वातावरण में संसद चलती है, जो प्रजातंत्र के लिए किसी भी तरह उचित नहीं है।

मैं जब संसदीय कार्य मंत्री था तो ज्यादातर निर्देश प्रणब मुखर्जी से लेता था।

 वह हमेशा मुझे कहते थे कि तुम मंत्री हो, लेकिन संसदीय कार्य मंत्री का काम है कि वह सत्तापक्ष की सीटों के बजाय ज्यादातर विपक्ष की सीटों में बैठे हुए नजर आए।

 तुम्हारी सफलता की कुंजी यही है कि किस तरह से विपक्ष को समझा-बुझाकर संसद चलवाओ और सरकारी विधेयकों को पारित करवाओ।

 वह कहते थे कि हम सब विपक्ष पर हमला बोलेंगे, लेकिन तुम संसदीय कार्य मंत्री होने के नाते कोई बयानबाजी विपक्ष के खिलाफ मत करना, वरना जब सरकार का विपक्ष से गतिरोध होगा तो कोई व्यक्ति तो होना चाहिए जो बातचीत कर सके और समझौते का रास्ता निकाल सके।

 उनका यह फॉर्मूला बहुत काम आता था।

 विपक्ष से बेहतरीन रिश्ते रखने के लिए एक-एक सत्र में गतिरोध के बावजूद 20-20 बिल पास कराने में सफलता मिलती थी।

जब-जब सत्तापक्ष और विपक्ष का गतिरोध होता है तो समझौते की पहल और बातचीत का रास्ता सरकार को खोजना होता है।

 संसद चलाने की पहली जिम्मेदारी सरकार की बनती है और इसके बाद विपक्ष की।

 हमें एक फायदा यह भी था कि जब बात बहुत फंसती थी तो उच्च स्तर पर बातचीत के लिए तत्कालीन प्रधानमंत्री डॉ. मनमोहन सिंह और प्रणब मुखर्जी हमारे अनुरोध पर इन बैठकों में विपक्ष से बात करने के लिए स्वयं आ जाते थे।

 मुझे याद है कि अन्ना हजारे आंदोलन के दौरान जब संसद ठप थी तब एक हफ्ते तक लगातार विपक्ष से वार्ता चलने के बाद आखिर में रास्ता निकला।

 हमने विपक्ष की सहमति से एक प्रस्ताव बनाकर संसद में पेश किया, जिस पर आम सहमति हुई और संसद चली।

 उस समय प्रणब मुखर्जी ने मुझसे कहा था कि इस प्रस्ताव का ड्राफ्ट उस समय के नेता विपक्ष अरुण जेटली और सुषमा स्वराज से बनवाओ।

 प्रणब बाबू सरकार में रहते हुए हमेशा विपक्ष को महत्व देते थे।

 कुछ टालमटोल के बाद विपक्ष भी खुश होकर मान जाता था।

 हम विपक्ष को अपनी बात उठाने का पूरा मौका देते थे और फिर उनकी सहमति से सरकारी बिल पास करवा लेते थे।

 इसमें दोनों का ही काम हो जाता था।

 मैं नहीं कहता हूं कि हमेशा इस प्रयास में सफलता मिल जाती है, लेकिन 10 में सात मौकों में जरूर सफलता मिलती है।

आज सरकार विपक्ष को दोष दे रही है, लेकिन मेरा मानना है कि कांग्रेस के नेताओं को तो विपक्ष में रहना आता ही नहीं था।

 पिछले दिनों एक बुजुर्ग नेता ने संसद की हालत देखकर सेंट्रल हॉल में टिप्पणी की कि भाजपा को सत्ता में रहना नहीं आता और कांग्रेस को विपक्ष में।

 आज के कांग्रेसियों को विरोध प्रकट करने के सारे तरीके 10 साल की मनमोहन सरकार में भाजपा ने ही सिखाए हैं।

 आज भले ही भाजपा विपक्ष के रवैये पर विरोध करती हो, लेकिन यदि वह पीछे मुड़कर देखे तो रोज-रोज सदन स्थगित कराना, वेल में हंगामा करना और पूरे-पूरे सत्र संसद न चलने देने की कला भाजपा ने ही सिखाई है।

 उस समय भाजपा के एक बड़े नेता, जो आज वरिष्ठ मंत्री हैं, ने तो यहां तक कहा था कि लोकतंत्र में संसद न चलने देना और हंगामा करना भी विरोध का एक उचित तरीका है।

 मौजूदा स्थिति भी कमोबेश वैसी ही है।

 यदि सरकार विपक्ष के साथ बैठकर खुले मन से बात करे और नेहरू, इंदिरा गांधी और अटल बिहारी वाजपेयी की तरह नरेंद्र मोदी भी संसद में बैठकर विपक्ष की पूरी बात सुनें तो आसानी से रास्ता निकल आएगा।

 लेखक राजीव शुक्ला, पूर्व केंद्रीय मंत्री और कांग्रेस के राज्यसभा सांसद हैं , सौजन्य- दैनिक भास्कर।

