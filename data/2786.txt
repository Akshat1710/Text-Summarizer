अध्यात्म व आर्थिक विकास की जुगलबंदी (दैनिक ट्रिब्यून)।

भरत झुनझुनवाला, प्रधानमंत्री नरेन्द्र मोदी द्वारा योगी आदित्यनाथ को उत्तर प्रदेश का मुख्यमंत्री बनाया जाना उनके अध्यात्म के प्रति आस्था का प्रतीक है।

 भारत में अध्यात्म का अर्थ मंदिर, हवन और चोटी रखने जैसे कर्मकांड मात्र से नहीं लेना चाहिए।

 विवेकानन्द एवं अरविंद जैसे मनीषियों ने कहा है कि विश्व में भारत की भूमिका विशुद्ध अध्यात्म की होगी।

लेकिन देश के नागरिक को विकास चाहिए।

 मोदी-आदित्यनाथ की जोड़ी के सामने चुनौती अध्यात्म के साथ-साथ आर्थिक विकास को बढ़ाने की है।

 अकसर अध्यात्म का अर्थ त्याग से जोड़ा जाता है।

 परन्तु राम और कृष्ण ने त्याग का नहीं बल्कि कर्म यानी विकास का रास्ता अपनाया था।

 उनका मूल मंत्र था कि अपने अतःकरण के अनुरूप कर्म करो।

 जैसे अर्जुन क्षत्रिय थे।

 उनके अतःकरण में लोक कल्याण की भावना थी।

 अतः श्रीकृष्ण ने अर्जुन से कहा कि लोक कल्याण के लिये युद्ध करो।

 लोक कल्याण के लिए राज्य का भोग करो।

 ऐसा करने से समाज का भौतिक विकास और अर्जुन का आध्यात्मिक विकास, दोनों हासिल हुआ।

 मोदी-आदित्यनाथ की जोड़ी के समक्ष चुनौती है कि जनता की विकास की चाह को इसी प्रकार की सद‍्दिशा दें।

इस दिशा में गुड्स एंड सर्विस टैक्स यानी जीएसटी के अंतर्गत माल के वर्गीकरण पर ध्यान देने की जरूरत है।

 जीएसटी के दो पहलू हैं।

 एक पहलू है कि सभी राज्यों द्वारा जीएसटी एक ही दर से लागू किया जाए, जिससे राज्यों के बीच व्यापार सुगम हो जाए।

 जीएसटी का दूसरा पहलू माल के वर्गीकरण का है।

 जीएसटी में 5, 12, 18 एवं 40 प्रतिशत की चार दरें प्रस्तावित हैं।

 जीएसटी काउंसिल को तय करना है कि कौन-सा माल किस दर में रखा जाएगा।

 जिस माल पर टैक्स की दर ऊंची होगी, उसका बाजार में दाम ऊंचा होगा और उसकी खपत कम होगी।

 सरकार को चाहिए कि बाजार में उपलब्ध माल को ‘जरूरी’, ‘सामान्य’ एवं ‘विलासिता’ में वर्गीकृत करे।

 जैसे साइकिल ‘जरूरी’ हुई, स्कूटर ‘सामान्य’ हुआ एवं लग्जरी कार ‘विलासिता’ का माल हुई।

 खजूर तथा च्यवनप्राश ‘जरूरी’ हुआ, डबलरोटी ‘सामान्य’ हुई एवं चाकलेट ‘विलासिता’ की वस्तु हुई।

 सरकार को चाहिए कि जरूरी माल पर 5 प्रतिशत, सामान्य माल पर 18 प्रतिशत एवं विलासिता के माल पर 40 प्रतिशत की दर से जीएसटी वसूल करे।

 ऐसा करने से उपभोक्ता को प्रेरणा मिलेगी कि वह स्वास्थ्यवर्धक खजूर की खपत अधिक करे एवं हानिप्रद चाकलेट का कम।

 वह उन खाद्य पदार्थों की खपत कम करेगा, जिनकी मांग अनायास ही एडवर्टाइजमेंट द्वारा उत्पन्न की जाती है।

 उसकी खपत में अन्तर्मन से दूर का भटकाव कम होगा।

अध्यात्म की दृष्टि से दूसरी विचारणीय नीति इनकम टैक्स की है।

 आज के समय में पूरा संसार एक बाजार बन गया है।

 बिल गेट्स जैसा व्यक्ति पूरे संसार में विन्डोज साफ्टवेयर बेच कर लाभ कमा रहा है।

 दूसरी तरफ पूरे संसार के श्रमिक एक-दूसरे से प्रतिस्पर्धा में लगे हुए हैं।

 अमेरिका में राष्ट्रपति डोनाल्ड ट्रम्प ने इस मुद्दे को उठाया है।

 उन्होंने कहा है कि भारत के साफ्टवेयर इंजीनियर अमेरिकी नागरिकों के रोजगार छीन रहे हैं।

 इसी प्रकार इंग्लैंड ने यूरोपियन यूनियन से बाहर आने का निर्णय किया है।

 वहां पोलैन्ड के श्रमिक प्रवेश करके इंग्लैंड के श्रमिकों से प्रतिस्पर्धा कर रहे थे।

पहले केवल देश के अपने श्रमिक आपस में प्रतिस्पर्धा करते थे।

 अब पूरे विश्व के श्रमिक आपसी प्रतिस्पर्धा में लगे हुए हैं।

 इसलिए सम्पूर्ण विश्व में श्रमिकों के वेतन दबाव में हैं।

 एक तरफ वैश्विक उद्यमियों की आय बढ़ रही है जबकि दूसरी तरफ श्रमिकों की आय घट रही है।

 यह असंतुलन सामाजिक अस्थिरता पैदा करेगा।

 इस समस्या को न्यून करने के लिए अमीरों को अर्जित आय के अधिकाधिक हिस्से का दान करने को प्रेरित करना चाहिए।

 तब अमीर की आय घटेगी और आम आदमी की बढ़ेगी।

 वर्तमान में हमारे इनकम टैक्स कानून की धारा 80जी के अंतर्गत चिन्हित संगठनों को दिए गए दान पर इनकम टैक्स में छूट मिलती है।

 यह व्यवस्था सही दिशा में है।

 इसे सामाजिक मान्यता देनी चाहिए।

 सरकार को चाहिए कि भामाशाह जैसे दानवीरों को पद्मभूषण एवं भारत रत्न से अलंकिृत करे।

 अर्जुन पुरस्कार के समान हर राज्य में अधिकाधिक दान देने वालों को ‘दानवीर’ पुरस्कार से सम्मानित किया जाए।

 ऐसा करने से अमीरों में दान देने का रुझान बनेगा।

 उनका पूंजी से लगाव कम होगा।

 वे अध्यात्म की दिशा में बढ़ेंगे।

 समाज भी स्थिर होगा।

तीसरी नीति शिक्षा के क्षेत्र से सम्बन्धित है।

 आज विश्व के चार प्रमुख धर्म ईसाई, इस्लाम, हिन्दू एवं बौद्ध हैं।

 चारों धर्मों के मूल में सांसारिक वस्तुओं से लगाव को हतोत्साहित किया गया है।

 ईसाई धर्म कहता है कि अमीर की तुलना में गरीब के लिए ईश्वर प्राप्ति ज्यादा सुलभ है।

 ईसाइयों को प्रेरित किया जाता है कि गरीब के प्रति सौहार्द रखें।

 तमाम ईसाई देशों द्वारा गरीब देशों को आर्थिक मदद दी जा रही है।

 इस्लाम धर्म कहता है कि संसार में अल्लाह के निर्देशानुसार व्यवहार करना चाहिए, न कि एडवर्टाइजमेंट द्वारा सुझाई गई दिशा में।

 हिन्दू धर्म कहता है कि अंतर्मन की आवाज सुनो।

 बौद्ध धर्म मध्यम मार्ग को बढ़ावा देता है।

हर धर्म का प्रयास है कि सांसारिक आकर्षणों द्वारा मन विपरीत दिशा में खिंचा न चला जाए, इसलिए जरूरी है कि धर्मों के इस पक्ष को देश के सभी विद्यालयों में अनिवार्यतः पढ़ाया जाए।

 ऐसा करने से आने वाली पीढ़ी में अनावश्यक एवं उत्तरोत्तर भोग के प्रति प्रश्नचिन्ह लगेगा।

 लोग अंतर्मन यानी अध्यात्म की ओर मुड़ेंगे।

चौथी पालिसी एडवर्टाइजमेंट पर अंकुश लगाने की है।

 वर्तमान में सिगरेट एवं शराब के एडवर्टाइजमेंट देने पर प्रतिबंध है।

 सिगरेट के पैकेट पर लिखा रहता है कि ‘सिगरेट पीने से स्वास्थ्य की हानि होती है।

’ इस सिद्धान्त का विस्तार करने की जरूरत है।

 आज तमाम लोग एडवर्टाइजमेंट से प्रेरित होकर स्वास्थ्य के लिए हानिप्रद वस्तुओं का सेवन करते है जैसे साफ्ट ड्रिंक्स एवं चाकलेट।

 इसी प्रकार लग्जरी कार एवं फ्लैट स्क्रीन टेलीविजन जैसी अनावश्यक वस्तुओं की खपत की जाती है।

सरकार को चाहिए कि साफ्ट ड्रिंक्स जैसे खाद्य पदार्थों पर भी चेतावनी छापना अनिवार्य बना दे कि ‘साफ्ट डि्रंक्स के सेवन से स्वास्थ्य की हानि होती है।

 लग्जरी कार के एडवर्टाइजमेंट, शोरूम एवं रजिस्ट्रेशन सर्टिफिकेट पर लिखवाया जाए कि ‘लग्जरी कार के उपयोग से व्यक्ति अपने अंतर्मन के विपरीत जा सकता है।

’।

(लेखक आर्थिक मामलों के जानकार हैं।

)।

सौजन्य- दैनिक ट्रिब्यून।

