बेहतर तकनीक से टल सकते हैं हादसे (अरुणेंद्र कुमार) (पत्रिका)।

देश में जुलाई 2016 से 22 जनवरी 2017 तक नौ बड़ी रेल दुर्घटनाएं हुई हैं।

 आश्चर्य की बात यह है कि इनमें से सात दुर्घटनाएं रेलगाड़ी के पटरी से उतरने के कारण हुईं।

 क्या इन दुर्घटनाओं को टाला जा सकता था।

 क्या दुर्घटनाओं से होने वाली हानि कम की जा सकती है।

 यदि ऐसा संभव है तो कैसे।

किसी भी किस्म की दुर्घटना चाहे हवाई हो, सड़क हो या फिर रेलवे की, सभी दुखद होती हैं।

 कोई नहीं चाहता कि दुर्घटना हो और उसमें कोई नुकसान भी हो।

 तो सवाल उठता है कि नहीं चाहते हुए भी दुर्घटनाएं आखिर होती क्यों हैं।

 चूंकि मेरा जुड़ाव रेलवे से है तो मैं रेल विभाग के संदर्भ में ही बात करूंगा।

 पहली बात तो यह है कि रेलवे का सारा ध्यान रेलगाड़ी के पटरी से उतरने, रेलगाडिय़ों की भिड़ंत और आग लगने से होने वाली दुर्घटनाओं पर रहता है।

यदि कोई दुर्घटना के लिए कोई बाहरी तत्व जिम्मेदार हैं, तो यह जिम्मेदारी पुलिस की हो जाती है।

 उदाहरण के तौर पर रेलवे आतंकी घटना के लिए जिम्मेदार नहीं हो सकता।

 हालांकि इस संदर्भ में भी अंदाजा तो लग ही जाता है।

 ट्रेक पर होने वाले मूवमेंट की जानकारी मिल जाती है।

 इसी तरह कोई बस, ट्रक या वैन या अन्य कोई वाहन बिना यह ध्यान रखे कि पटरी पर ट्रेन आ रही है और दुर्घटना की शिकार हो जाए तो रेलवे को इसके लिए दोषी नहीं ठहाराय जा सकता।

 अलबत्ता, रेलवे किसी भी रेल दुर्घटना को अपने दृष्टिकोण से जांचता और परखता ही है।

यदि दुर्घटना का कारण रेलवे से संबंधित होता है तो उस मामले में कार्रवाई होती है।

 उदाहरण के तौर पर कहा जा रहा है कि दिसंबर में कानपुर में हुई रेल दुर्घटना में आतंकियों का हाथ हो सकता है, तो इसके लिए रेलवे कैसे जिम्मेदारी ले सकता है।

 लेकिन, हर स्थिति में रेलवे की कोशिश रहती है कि भले ही किसी भी प्रकार की दुर्घटना हो लेकिन जान-माल का नुकसान कम से कम हो।

अकसर यह तंज किया जाता है कि रेलवे एक ओर से हाई स्पीड रेलगाडिय़ों की कोशिश में लगा रहता है लेकिन वर्तमान कम गति वाली रेलगाडिय़ों की दुर्घटनाओं पर रेलवे का ध्यान नहीं है।

 तो मैं यह स्पष्ट कर दूं कि हाई स्पीड ट्रेन और कम गति वाली वर्तमान रेलगाडिय़ों की दुर्घटनाओं के बीच किसी प्रकार का संबंध नहीं है।

 दोनों की तकनीक में रात-दिन का अंतर है।

 फिलहाल मैं, बड़ी संख्या में देश में चलने वाली अपेक्षाकृत कम गति वाली रेलगाडिय़ों की बात करूं तो अब लकड़ी के डिब्बे तो बिल्कुल ही समाप्त हो गए हैं।

अब ज्यादातर स्टेनलेस स्टील के डिब्बे ही इस्तेमाल किए जा रहे हैं।

 इसे जरूर स्वीकार करना पड़ेगा कि स्टेनलेस स्टील से निर्मित जो रेल डिब्बे अधिकतर इस्तेमाल हो रहे हैं, उनकी तकनीक 1962 की है।

 इन परंपरागत डिजाइन के डिब्बों में यदि किसी भी कारण से टकराव होता है तो अकसर ऊपर-नीचे के हिस्से अलग हो जाते हंै।

 ऐसे डिब्बे एक के ऊपर एक चढ़ जाते हैं और नुकसान की आशंका अधिक रहती है।

 फिलहाल ऐसे करीब 42 हजार डिब्बे इस्तेमाल किए जा रहे हैं।

 दुर्घटना की स्थिति में नुकसान कम से कम करने के उद्देश्य से इन डिब्बों को बदले जाने की जरूरत है।

 नई डिजाइन के उत्तम तकनीक वाले डिब्बे इस्तेमाल किए जाने चाहिए।

रेलवे नई डिजाइन के लिंक हॉफमेन बुश (एलएचबी) डिब्बे तैयार करवा रहा है।

 जर्मन तकनीक वाले इन डिब्बों की तकनीक यद्यपि 20 वर्ष पुरानी है लेकिन परंपरागत डिजाइन के डिब्बों की अपेक्षा काफी बेहतर और सुरक्षित है।

 हाल ही दिसंबर 2016 में कानपुर के निकट हुई रेल दुर्घटना में हुए कम नुकसान की वजह ये डिब्बे ही थे।

 जरा सोचिए कि एक डिब्बा दूसरे पर चढ़ा जाए, एक डिब्बा दूसरे में घुस जाए या कोई व्यक्ति रेलवे कोच के बाथरूम में हो तो कितना अधिक नुकसान हो सकता है।

जहां तक ट्रेक के पुराने पडऩे और उसके सुधार और सिग्निलिंग की समस्या की बात है तो उसके लिए भी रेलवे निरंतर प्रयासरत रहता ही है।

 ट्रेक के खराब हो जाने और जल्द से जल्द ठीक करने के लिए उन्नत तकनीक की आवश्यकता है।

 सिग्नलिंग प्रक्रिया को भी काफी बेहतर किया जा रहा है।

 यह बात ध्यान देने योग्य है कि पिछले तीन-चार वर्षों के दौरान मानव रहित रेलवे क्रॉसिंग के कारण होने वाली दुर्घटनाओं काफी कमी आई है।

 कई अंडर पास बने हैं।

 गेट भी लगाए गए हैं।

इसका लाभ मिल रहा है।

 जहां तक रेलवे में नियुक्तियों का मसला है, तो वह लंबे समय से चला आ रहा है।

 उस ओर अधिक से अधिक ध्यान देने की जरूरत है।

 यदि लोग अधिक होंगे तो ट्रेक की देखभाल ठीक से हो सकेगी।

 यदि संख्या बल बेहतर होगा तो काम करने वालों को समयानुसार आराम का वक्त भी मिलेगा और चूक की आशंका कम से कम होगी।

 हकीकत यही है कि रेलवे संरक्षा पर काफी खर्चा करता है।

 नई तकनीक पर पैसा खर्च भी किया जा रहा है लेकिन जितनी तेजी से सुधार की जरूरत है, उस लिहाज से धन की किल्लत तो बनी ही रहती है।

इस बार केंद्र सरकार के आम बजट में रेलवे का बजट समाहित होगा।

 उम्मीद है कि उसमें भी रेलवे में सुरक्षा और संरक्षा पर काफी ध्यान रहेगा।

 नई तकनीक और डिजाइन के डिब्बों पर जोर रहेगा एक बात और कहना चाहूंगा कि आम व्यक्ति नई तकनीक का इस्तेमाल कर रहा है लेकिन अकसर देखने में आता है कि सेलफोन के ईयरफोन कान में लगाकर लोग चलते-फिरते और काम करते हैं।

 कई बार तो ट्रेक पर भी आ जाते हैं।

 इन परिस्थितियों में होने वाली दुर्घटनाओं की आशंकाओं से बचने के लिए नागरिकों को जागरूक किए जाने की आवश्यकता है।

 लोगों की मानसिकता में बदलाव लाने की जरूरत है।

 (जैसा उन्होंने पत्रिका को बताया)।

– अरुणेंद्र कुमार रेल मामलों के विशेषज्ञ, सौजन्य- पत्रिका।

