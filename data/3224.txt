पिछड़ी जातियों पर डोरे।

 (पत्रिका)।

विकास के नाम पर राजनीति की बात करने वाले उत्तर प्रदेश के मुख्यमंत्री अखिलेश यादव से तो ये उम्मीद नहीं थी।

 अपने कामकाज के आधार पर फिर चुनाव में जाने का बार-बार ऐलान करने वाले अखिलेश भी आखिर दूसरे राजनेताओं की तरह ही निकले।

 राज्य विधानसभा चुनाव की तिथियों का ऐलान कभी भी होने के आसार हैं।

 ऐसे समय अखिलेश सरकार ने 17 अति पिछड़ी जातियों को अनुसूचित जाति वर्ग में शामिल करने का प्रस्ताव पारित कर केंद्र को भजवा दिया है।

यह जानते हुए भी कि प्रस्ताव संसद में पारित हुए बिना कानून नहीं बन सकता।

 संसद अभी चल नहीं रही और राज्य में चुनाव आचार संहिता साल के अंत तक लगने की पूरी-पूरी संभावना है।

 ऐसे में इस प्रस्ताव को अति पिछड़ी जातियों पर चुनावी डोरे डालने के अलावा और क्या माना जाए।

 बीते 25 सालों में उत्तर प्रदेश में कोई भी सत्तारूढ़ दल विधानसभा चुनाव जीतने में कामयाब नहीं हो पाया है।

 इस तथ्य को बखूबी जानते हुए अखिलेश ने चुनावी वैतरणी पार करने को ये दांव खेलने से परहेज नहीं किया।

ये दांव उन्हें चुनावी फायदा पहुंचाए या नहीं, ये तो चुनाव नतीजे बताएंगे।

 लेकिन ऐसा कर अखिलेश ने अपनी विकासवादी राजनीति की छवि को धक्का जरूर पहुंचाया है।

 भारतीय राजनीति का इतिहास गवाह है कि यहां सिर्फ जातियों की गोलबंदी के भरोसे कोई राजनीतिक दल लम्बे समय शासन में नहीं रह पाया है।

 पहले अनेक राजनेता ऐसे नाकामयाब चुनावी हथकंडे अपना चुके हैं।

 अच्छा होता कि अखिलेश चुनावी शंखनाद होने से पहले इस तरह के खेल से बचते।

, सौजन्य – पत्रिका।

