नापाक नीयत पर निगाह (दैनिक जागरण)।

जनरल कमर जावेद बाजवा पाकिस्तान के नए सेना प्रमुख बन गए हैं।

 प्रधानमंत्री नवाज शरीफ ने जनरल राहिल शरीफ के उत्तराधिकारी के रूप में उन्हें चुना है।

 बाजवा नवाज शरीफ द्वारा नियुक्त तीसरे सेना प्रमुख हैं।

 पूर्व के दो मामलों में भी नवाज शरीफ ने सेना के सबसे वरिष्ठ अधिकारी का चुनाव इस पद के लिए नहीं किया था।

 प्रधानमंत्री के रूप में अपने दूसरे कार्यकाल में नवाज शरीफ ने 1998 में जनरल परवेज मुशर्रफ को सेना प्रमुख के रूप में नियुक्त किया था, लेकिन 1999 में परवेज मुशर्रफ ने तख्तापलट कर उनके अहसान को अपने ढंग से चुका दिया था।

 नवाज शरीफ ने मुशर्रफ को इस उम्मीद में चुना था कि वह एक मोहाजिर थे और उनके समर्थकों और वफादारों को उस तरह वश में नहीं करेंगे जिस तरह एक पंजाबी या एक पठान सेना प्रमुख कर सकता है।

 यह नवाज शरीफ की बड़ी गलती थी।

 उन्होंने सेना की परंपरा को नजरअंदाज किया कि पाकिस्तान में एक सेना प्रमुख की बात उसके पद के कारण मानी जाती है।

 अपने मौजूदा कार्यकाल में ही नवाज शरीफ ने 2013 में जनरल राहिल शरीफ को सेना प्रमुख बनाया था।

 हालांकि उन्होंने उम्मीद की थी कि राहिल शरीफ लचीला रुख अपनाएंगे, लेकिन उनको अपनी गलती का जल्द ही अहसास हो गया था।

 अपने पूर्ववर्तियों की तरह राहिल ने भी इसी बात पर जोर दिया कि पाकिस्तान की सुरक्षा और विदेश नीति से जुड़े महत्वपूर्ण मामलों में सेना के शब्द अंतिम होंगे।

 बात यहीं तक सीमित नहीं रही।

 ऐसे समय जब नवाज शरीफ राजनीतिक दबाव में घिरे थे तब उन्होंने सार्वजनिक रूप से वित्तीय जवाबदेही की मांग कर उनकी परेशानियों में इजाफा किया।

 वह निश्चित रूप से पाक प्रधानमंत्री से ज्यादा लोकप्रिय थे और उनके सम्मान में पाकिस्तान के विभिन्न शहरों में होर्डिंग्स भी लगे थे।

 इस पृष्ठभूमि में क्या नवाज शरीफ के साथ बाजवा के संबंध अधिक शांत और स्थिर रहेंगे।

 अधिक महत्वपूर्ण बात यह है कि क्या बाजवा सुरक्षा और महत्वपूर्ण विदेश नीति के मामलों में नागरिक सरकार को ज्यादा हस्तक्षेप का अवसर देंगे।

 नवाज शरीफ की इच्छा होगी कि वह ऐसा करने दें।

 यह इसलिए, क्योंकि रिपोर्ट दर्शाती हैं कि बाजवा पूरी तरह से पेशेवर सैनिक हैं, जो प्रचार की चिंता नहीं करते हैं।

 कई पाकिस्तानी विशेषज्ञ भी कह रहे हैं कि बाजवा एक स्थिर नागरिक-सैन्य संबंध चाहते हैं।

 एक बात जो सोचने वाली है वह यह कि उनकी यह सोच सेना प्रमुख बनने से पूर्व थी।

 अब जब वह सेना प्रमुख बन गए हैं तो उनके विचार बदल भी सकते हैं।

 पाकिस्तानी सेना स्वयं को निर्वाचित राजनीतिक नेताओं के तहत काम करने वाले एक पेशेवर लड़ाकू बल से कहीं अधिक समझती है।

 पाकिस्तान के राष्ट्रीय हित की खातिर सभी राजनेताओं की प्रतिबद्धता को संदेह की नजरों से देखना इसकी परंपरा रही है।

 परिणामस्वरूप इसने हमेशा महसूस किया है कि वही पाकिस्तान के संस्थापक सिद्धांतों सहित देश की एकमात्र विश्वसनीय रक्षक है।

 पाक जनता भी सेना और सेना प्रमुख को अंतिम रक्षक के रूप में देखती है।

 पाकिस्तान के सार्वजनिक जीवन में सेना और सेना प्रमुख की स्थिति का एक महत्वपूर्ण संकेत कोर कमांडरों की बैठकों की सेना प्रमुख द्वारा की जाने वाली अध्यक्षता का व्यापक प्रचार-प्रसार है।

 यह बैठक पूरी तरह से पेशेवर होनी चाहिए।

 इसमें बाहरी लोगों की कोई भागीदारी नहीं होनी चाहिए।

 हालांकि मीडिया सेना के प्रचार विभाग के बयानों के आधार पर न सिर्फ सुरक्षा, बल्कि घरेलू राजनीतिक मुद्दों पर सेना की सोच के बारे में सुराग खोजता रहता है।

 कोर कमांडरों की बैठकें कई मामलों में पाकिस्तान की वास्तविक कैबिनेट बैठकों की तरह होती हैं।

 इस प्रकार सेना प्रमुख कई मामलों में पाकिस्तान में सबसे ताकतवर व्यक्ति होता है।

 इसमें कोई दो राय नहीं कि सेना प्रमुख का व्यक्तित्व मायने रखता है और दूसरे मुद्दों की तरह नागरिक-सैन्य संबंधों पर उनके विचार सेना के अधिकारियों की सोच को प्रभावित करते हैं।

 एक सेना प्रमुख सेना के परंपरागत दृष्टिकोण को बहुत ज्यादा नजरअंदाज नहीं कर सकता है।

 जब भी ऐसा हुआ है, सेना के संतुलन को बहाल करने की जरूरत पड़ी है।

 जब नवाज शरीफ 2013 के चुनाव के बाद पूर्व राष्ट्रपति मुशर्रफ को आड़े हाथों लेने लगे तब सेना के अधिकारी नाराज हो गए थे और एक सेना प्रमुख के रूप में राहिल शरीफ को भी नवाज शरीफ को नियंत्रित करना पड़ा था।

 पूर्व के अनुभवों की रोशनी में यह कहा जा सकता है कि निकट भविष्य में बाजवा सुरक्षा और विदेश नीति के मामलों में नागरिक सरकार को ज्यादा अवसर देने की स्थिति में नहीं होंगे।

 जैसे कि नवाज शरीफ की भी इन मामलों में अपना नियंत्रण बढ़ाने की हमेशा इच्छा रही है, उसे देखते हुए नीति निर्माण के दौरान विभिन्न तरह के उठापटक देखने को मिल सकते हैं।

 भारत को मानकर चलना चाहिए कि पाकिस्तान आतंकवाद के प्रयोग को नहीं छोड़ेगा।

 बाजवा ने जिस दिन कुर्सी संभाली उसी दिन नगरोटा में आतंकी हमला इस बात को स्पष्ट करता है।

 बाजवा ने रावलपिंडी स्थित 10 सैन्य टुकड़ी के कमांडर सहित पाकिस्तानी अधिकृत कश्मीर में सैन्य अधिकारी के रूप में अच्छा-खासा समय बिताया है।

 यह संभव है कि वह पाकिस्तान की रणनीति को बदल दें, लेकिन लश्कर और जैश जैसे आतंकवादी संगठनों का प्रयोग करना वह नहीं छोड़ेंगे।

 कुछ समीक्षकों ने उल्लेख किया है कि बाजवा ने कुछ साल पहले लिखा था कि पाकिस्तान को भारत से ज्यादा आतंरिक आतंकवाद से खतरा है।

 यह सच है कि पाकिस्तान में कई सुरक्षा विशेषज्ञों द्वारा घरेलू आतंकवाद के प्रति चिंता जताई जाती रही है और शिया तथा सुन्नी के बीर्च ंहसा का मुद्दा उठाया जाता रहा है।

 तहरीक-ए-तालिबान-ए-पाकिस्तान के खिलाफ उत्तरी वजीरिस्तान में चलाए जा रहे अभियान में पाकिस्तानी सेना को बड़ी सफलता मिली है।

 इससे आतंकवादियों के खिलाफ पाकिस्तानी सेना का मनोबल बढ़ा है।

 मोदी की सक्रिय नीतियों (जिसमें सर्जिकल स्ट्राइक भी शामिल है) के अलावा भी कई कारण हैं कि बाजवा भारत को पहली प्राथमिकता देंगे और उसके खिलाफ आक्रामक रुख रखेंगे।

 भारत का मुख्य ध्यान प्रधानमंत्री नरेंद्र मोदी की सक्रिय नीति को सतत रूप से बरकरार रखने और पाकिस्तान के सेना प्रमुख के व्यक्तित्व पर हमला करने पर केंद्रित होना चाहिए।

 पाकिस्तान के संदर्भ में भारत के लिए मौजूदा वक्त कई कारणों से महत्वपूर्ण है।

 न केवल पाकिस्तानी सेना के नेतृत्व में बदलाव हुआ है, बल्कि दोनों देशों के बीच बेहद तल्ख वातावरण के बीच नवाज शरीफ के विदेश मामलों के सलाहकार सरताज अजीज नई दिल्ली आ रहे हैं, लेकिन उनके साथ द्विपक्षीय बातचीत वक्त की बर्बादी होगी।

  लेखक विवेक काटजू, विदेश मंत्रालय में सचिव रह चुके हैं और पाकिस्तान मामलों के विशेषज्ञ हैं , सौजन्य – दैनिक जागरण।

