समानता की अधूरी आस (दैनिक जागरण : Editorial)।

मुस्लिम महिलाओं के तलाक और पति के दूसरे निकाह पर विचार करने के सर्वोच्च न्यायालय के निर्णय के बाद से जहां कट्टरपंथी मुस्लिम संगठन लामबंद हैं वहीं सेक्युलरिस्ट इस मामले को एक बार फिर तूल देने पर जुटे हैं।

 अदालत के फैसले का कड़ा विरोध करते हुए ऑल इंडिया मुस्लिम पर्सनल लॉ बोर्ड के महासचिव मौलाना खालिद सैफुल्लाह रहमानी ने कहा है, ‘शरई मामलों में अदालतों का हस्तक्षेप किसी सूरत में बर्दाश्त नहीं किया जाएगा।

’ अदालत पर अपनी हदों से बाहर जाने का आरोप लगाते हुए उन्होंने यह भी कहा, ‘देश में इस समय मुसलमानों को बेवजह परेशान करने की कोशिश की जा रही है, जो निंदनीय है।

’ न्यायपालिका के समतावादी समाज बनाने और मुस्लिम महिलाओं को उनका वाजिब हक व सम्मान से जीवनयापन का अधिकार देने के इस दृष्टिकोण में किसी को प्रताड़ित करने का सवाल कैसे पैदा होता है।

 वस्तुत: मुसलमानों के कट्टरपंथी तबके ने शरीआ को अपनी हर उचित-अनुचित मांग की ढाल बना लिया है।

 किंतु कटु सत्य यह भी है कि जहां कहीं भी उन्हें प्रजातंत्र, पंथनिरपेक्षता आदि आधुनिक विचारधाराओं से राहत मिलती हो तो उन्हें उन आधुनिक सिद्धांतों या प्रावधानों से कोई परहेज नहीं होता।

 उदाहरण के लिए उन्हें इस देश का कानून केवल फौजदारी मामलों में स्वीकार है, किंतु पर्सनल लॉ के मामले में वे इस देश की अदालत का हस्तक्षेप बिल्कुल भी नहीं चाहते।

, न्यायमूर्ति अनिल आर. दवे और एके गोयल की पीठ ने स्पष्टत: कहा है, ‘यह मामला संविधान के तहत महिलाओं को मिले मूलभूत अधिकारों से संबंधित है।

 संविधान के द्वारा जिम्मेदारी लेने के बावजूद मुस्लिम महिलाएं भेदभाव का शिकार हैं।

 मनमाने ढंग से दिए जाने वाले तलाक और पहली शादी के बने रहने के दौरान ही पति के दूसरा विवाह कर लेने के खिलाफ कोई सुरक्षित उपाय नहीं होने से इन महिलाओं को संरक्षण नहीं मिल पाता है।

’ इसमें क्या गलत है।

 1कुछ समय पूर्व दारूल उलूम देवबंद ने यह फतवा जारी किया था कि नौकरीपेशा औरत की कमाई शरीआ की नजर में हराम है।

 मुफ्तियों के अनुसार औरत और मर्द का एक साथ काम करना हराम है और ऐसी जगहों पर औरतों का काम करना इस्लाम के खिलाफ है।

 क्या यह फतवा इस 21वीं सदी में प्रासंगिक ठहराया जा सकता है।

 इमराना प्रकरण से लेकर अब तक तमाम ऐसे फतवे हैं जिनमें पुरुष वर्चस्ववादी मानसिकता झलकती है।

 किंतु मानवाधिकार और उदारवाद का ढिंढोरा पीटने वाले तथाकथित प्रगतिशील बुद्धिजीवी खामोश रहते हैं।

 मीडिया उन्हें सेक्युलर होने का तमगा देता है।

 मुस्लिम महिलाओं को बुर्के में कैद रखने और उसे मर्द की दासी मानने वाली मानसिकता ही क्या सेक्युलरवाद की कसौटी है।

, 1985 में शाहबानो मामले में सर्वोच्च न्यायालय ने समान नागरिक संहिता पर बल दिया था।

 सर्वोच्च न्यायालय ने कहा था कि भारतीय अपराध दंड विधान की धारा 125 किसी तलाकशुदा मुस्लिम पत्नी को उसके पूर्व पति से गुजाराभत्ता पाने से नहीं रोकता, चाहे इसके लिए मुस्लिम पर्सनल लॉ इजाजत दे या नहीं।

 कई उदारवादी मुसलमानों और महिला अधिकार संगठनों ने इसे इस्लाम की रूढ़िग्रस्त गलत व्याख्या का सही प्रतिकार बताया था।

 तत्कालीन प्रधानमंत्री राजीव गांधी के मंत्री आरिफ मोहम्मद खान ने संसद में न्यायालय के फैसले की तारीफ की थी।

 पहले राजीव गांधी भी आरिफ मोहम्मद से सहमत हुए, किंतु जैसे ही मुस्लिम कट्टरवादियों का दवाब उन पर बढ़ा, उनका सेक्युलरवाद जागृत हो गया और उन्होंने घुटने टेक दिए।

 सरकार ने मुस्लिम कट्टरपंथी तत्वों को तुष्ट करने के लिए एक नया अधिनियम मुस्लिम महिला (तलाक पर अधिकार रक्षा), 1986 बनाया।

 ‘अधिकार रक्षा’ के नाम पर जो प्रावधान रखे गए, वह कांग्रेस के दोमुंहेपन का सबसे बड़ा प्रमाण है।

 इसके द्वारा तलाकशुदा मुस्लिम महिलाओं को दमन का शिकार होने के लिए छोड़ दिया गया।

 लोकतंत्र का सिपाही होने का दावा करने वाला सेक्युलर मीडिया मुस्लिम महिलाओं के दमन पर तब भी खामोश था।

 क्यों।

, समान नागरिक संहिता को सांप्रदायिक रंग देना अत्यधिक दुर्भाग्यपूर्ण है।

 इसके लिए कांग्रेस प्रमुख रूप से जिम्मेदार है।

 संविधान के मूल सिद्धांतों पर विचार के समय जब विवाह, तलाक, उत्तराधिकार के विषयों पर चर्चा हो रही थी तब कांग्रेस ने इन विषयों पर प्रावधान केवल बहुसंख्यक समुदाय के लिए ही बनाने पर बल दिया था।

 उसका तर्क था कि पहले बहुसंख्यकों को इन विषयों पर मिसाल कायम करने दिया जाए ताकि अल्पसंख्यक उनका अनुसरण कर सकें।

 यदि हिंदू विवाह अधिनियम और 1950 के विशेष विवाह अधिनियम की बजाए ‘भारतीय विवाह अधिनियम’ होता तो आज अलग-अलग सामुदायिक पहचान की जगह एक भारतीय पहचान विकसित होने की प्रक्रिया को प्रोत्साहन मिलता।

 तब से आज तक अल्पसंख्यक समुदाय, खासकर मुस्लिम समुदाय के अंदर कोई सुधार लाना संभव नहीं हो सका है, जबकि कई अन्य अल्पसंख्यक समुदायों ने आधुनिक कानूनों को अपनाकर अपनी उदार मनोवृत्ति का परिचय दिया है।

 लिंग आधारित समानता देने का अर्थ महिलाओं को बराबर का अधिकार देने से संबद्ध है।

 किंतु मुस्लिम महिलाओं को उनके अधिकारों से वंचित कर उन्हें अमानवीय जीवनयापन के लिए कौन मजबूर कर रहा है।

 किसने ऐसा विधान बनाया, जिससे एक मुस्लिम पति केवल ‘तलाक, तलाक, तलाक’ बोलकर अपनी पत्नी का त्याग कर दे और पत्नी चाहे भी तो पति को छोड़ नहीं पाए।

 हिंदू, ईसाई, पारसी, सिख आदि की पंथीय अवधारणाएं यदि हमारे संविधान के आड़े नहीं आतीं तो समाज के केवल एक खंड के साथ नरमी बरत कर उसे मुख्यधारा से अलग रखने की कवायद क्यों होती है।

 विडंबना है कि ऐसी मानसिकता को तो सेक्युलरवाद के नाम पर संरक्षित किया जाता है, जबकि इसके विरोध को सांप्रदायिक और फासीवादी बताने की होड़ लग जाती है।

, शाहबानो मामले में सर्वोच्च न्यायालय ने समान नागरिक संहिता नहीं बनाने पर गंभीर चिंता व्यक्त की थी।

 सर्वोच्च न्यायालय की संविधान पीठ ने तब कहा था, ‘यह खेद का विषय है कि संविधान का अनुच्छेद 44 अब तक मृतप्राय पड़ा है।

 अनुच्छेद 44 कहता है कि राज्य अपने नागरिकों के लिए अपने पूरे क्षेत्र में समान नागरिक संहिता सुनिश्चित करने का प्रयास करेगा।

 किंतु किसी भी आधिकारिक गतिविधि से इसे बनाने के प्रयास के लक्षण नहीं दिखते।

’ मुस्लिम समुदाय के कट्टरपंथी रहनुमाओं और सेक्युलरिस्टों के रहते ऐसा माहौल विकसित हो पाना कड़ी चुनौती है।

 गोवा राज्य पहले पुर्तगालियों के शासन में था, जहां समान कानून सबके लिए लागू किए गए।

 पुर्तगालियों के जाने के बाद गोवा भारत का अंग बना और वहां के हिंदू, मुसलमान, ईसाई आदि सभी नागरिक समान संहिता का पालन करते हैं।

 यदि गोवा के मुसलमानों के मामले में शरीयत कानून आड़े नहीं आते तो शेष भारत में यह इस्लाम के लिए खतरा कैसे बन सकते हैं।

-बलबीर पुंज ( भाजपा के पूर्व राज्यसभा सदस्य हैं)।

सौजन्य :- दैनिक जागरण, 3.11.2015।

