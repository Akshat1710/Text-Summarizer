बेलगाम सड़क हादसे (दैनिक जागरण)।

पश्चिम बंगाल की ममता बनर्जी सरकार ने सड़क हादसे रोकने के लिए नया कानून तैयार किया है।

 ‘सेफ ड्राइव, सेव लाइफ’, ‘नो हेलमेट, नो फ्यूल’ जैसे अभियान राज्यभर में चलाये जा रहे हैं।

 मुख्यमंत्री ममता बनर्जी ने ट्रैफिक पुलिस को दुर्घटना रोकने पर इनाम देने तक की घोषणा कर दी, फिर भी बंगाल में सड़क हादसों की स्थिति नहीं बदली है।

 बीते चार दिनों में सड़क हादसों में मौत व जख्मी होने के आंकड़े पर नजर डाले तो राज्यभर में 20 के करीब मौतें हुई हैं और इतने ही लोग जख्मी हुए हैं, यानी हर दिन पांच लोग सड़क हादसे में मरे हैं।

 इन हादसों की वजह पर नजर डालें तो सिर्फ लापरवाही ही दिखाई दे रही है, जिसकी वजह से लोगों को अकाल मौत का ग्रास बनना पड़ा है।

 नदिया में रविवार को पिकनिक से लौटते समय हुए हादसे में आठ की मौत हो गई और 10 लोग जख्मी हुए।

 इसके बाद हुगली में दो वाहनों की टक्कर में तीन जानें गईं और सोमवार अपराह्न दक्षिण 24 परगना जिले के ठाकुरपुकुर क्षेत्र के विष्णुपुर में एक स्कॉर्पियो गाड़ी ने 13 लोगों को कुचल दिया जिसमें एक स्कूली बच्चे और उसकी मां की मौत हो गई।

 वहीं कोलकाता में बस की चपेट में आने से एक व्यक्ति की मौत हो गई और तीन लोग जख्मी हो गए।

 इसके बाद मंगलवार तड़के केष्टोपुर इलाके में दो बाइक सवार की मौत हुई है।

 बताया जा रहा है कि दोनों ने हेलमेट नहीं पहन रखा था।

 यहां सवाल यह उठता है कि क्या सड़क हादसे रोकने की जिम्मेदारी सिर्फ ट्रैफिक पुलिस प्रशासन की है।

 वाहन चलाने वालों की कोई जिम्मेदारी नहीं है।

 यह सही है कि पुलिस प्रशासन पर यातायात नियंत्रण की जिम्मेदारी है।

 उसका सही-गलत वे पालन भी कर रहे हैं लेकिन जिस तादाद में वाहनों की संख्या बढ़ रही है, उस अनुपात में ट्रैफिक पुलिस कर्मियों की संख्या और संसाधन नहीं बढ़ रहे हैं।

 ऐसे में सिर्फ अभियान चलाकर या फिर कानून बनाने से सड़क हादसे कैसे थमेंगे।

 जिस तरह से सड़क दुर्घटनाएं हो रही हैं, वैसे में पुलिस प्रशासन को सख्त होने के साथ-साथ आम लोगों में जागरूकता अभियान सतत चलाने की आवश्यकता है।

 अगर ऐसा नहीं होगा तो सड़क दुर्घटनाओं पर अंकुश लगा पाना संभव नहीं होगा।

 जिस तरह से हादसे हो रहे हैं, उससे ऐसा लग रहा है कि आने वाले समय में स्थिति और भयावह हो जाएगी।

———————-।

(हाइलाइटर::::जिस तादाद में वाहनों की संख्या बढ़ रही है, उस अनुपात में ट्रैफिक पुलिस कर्मियों की संख्या और संसाधन नहीं बढ़ रहे हैं।

 ऐसे में सिर्फ अभियान चलाकर या फिर कानून बनाने से सड़क हादसे कैसे थमेंगे।

)।

 स्थानीय संपादकीय : पश्चिम बंगाल ।

सौजन्य- दैनिक जागरण।

