पंछी फिर-फिर आते रहें (नवभारत टाइम्स)।

देश में पर्यावरण संरक्षण के कार्यों से जुड़े सबसे पुराने ग्रुप बॉम्बे नैचरल हिस्ट्री सोसाइटी (बीएनएचएस) ने एक महत्वपूर्ण पहल की है।

 इसने केंद्र सरकार से प्रस्ताव किया है कि देश में खास मौसमों में आने वाले प्रवासी पक्षियों के आने-जाने के रूट का एक सैटलाइट आधारित नक्शा तैयार किया जाए।

 यह नक्शा अगले साल तक तैयार किया जाना है।

 केंद्रीय पर्यावरण मंत्रालय ने इस प्रस्ताव को मंजूरी दे दी है।

 इस तरह का नक्शा तैयार हो जाए तो विभिन्न सरकारी और निजी परियोजनाओं के लिए मंजूरी देते समय इस बात का भी ध्यान रखना संभव हो जाएगा कि क्या संबंधित परियोजना प्रवासी पक्षियों की राह में आती है, अगर आती है तो इसका उन पक्षियों पर कैसा प्रभाव पड़ने वाला है।

, गौर करने की बात है कि इस बारे में किसी तरह की नीति या दिशा निर्देश न होने की कीमत इन पक्षियों को अक्सर जान देकर चुकानी पड़ती है।

 बड़ी संख्या में वे हाई टेंशन वायरों की चपेट में आकर मर जाते हैं।

 गुजरात, महाराष्ट्र और पश्चिमी तट के अन्य हिस्सों में इस वजह से हर साल सौ से भी ज्यादा प्रवासी पक्षी मारे जाते हैं।

 वाइल्ड लाइफ एक्सपर्ट्स के मुताबिक ग्रीन एनर्जी के कई प्रॉजेक्ट्स हाल के बरसों में केंद्र सरकार द्वारा मंजूर किए गए, जिनमें से ज्यादातर पवन ऊर्जा से संबंधित हैं।

, दिलचस्प बात यह है कि इन तमाम परियोजनाओं को मंजूरी देते समय पर्यावरण मंत्रालय ने पक्षियों के निर्धारित रूट पर विचार ही नहीं किया।

 यह सच है कि फिलहाल इन रूटों का कोई प्रामाणिक नक्शा उपलब्ध नहीं है, इसलिए नीतियां निर्धारित करते समय इनसे जुड़ी सूचनाओं को एक हद से ज्यादा अहमियत नहीं दी जा सकती।

 लेकिन सच पूछा जाए तो यह जानकारी की कमी से ज्यादा संवेदनशीलता की कमी का मामला है।

 मनुष्य जाति अभी इस पूरे ग्रह की स्वामी हो चुकी है, इसलिए यहां जीव मात्र के जीवन को कम दुखदायी बनाने की जिम्मेदारी भी मनुष्यों पर ही आती है।

 ऐसी पहलकदमियां आश्वस्त करती हैं कि अपनी तमाम विफलताओं के बावजूद हमने अपनी बड़ी जिम्मेदारियों से मुंह नहीं मोड़ा है।

सौजन्य- नवभारत टाइम्स।

