सुधार की राह पर मील का पत्थर   (हिन्दुस्तान)।

आखिरकार 122वां संविधान संशोधन विधेयक राज्यसभा से पारित हो गया।

 इसके बारे में कुछ ऐसे सवाल हैं, जिन्हें स्पष्ट किया जाना जरूरी है।

 पहला तो यही कि जीएसटी आखिर है क्या।

 यह एक ऐसा सवाल है, जिसका जवाब आज भी कई लोगों को नहीं पता।

 जीएसटी दरअसल उत्पादन, बिक्री और वस्तुओं व सेवाओं के उपभोग पर लगने वाला राष्ट्रीय स्तर का एक सामान्य अप्रत्यक्ष कर है।

 भारत बेशक बड़ा देश है, मगर अफसोस की बात यह है कि यह एक साझा बाजार कभी नहीं रहा।

, यहां कराधान को लेकर सभी राज्यों की अपनी-अपनी व्यवस्था थी, और यह कई रूपों में थी, मसलन वैल्यू एडेड टैक्स (वैट), चुंगी, प्रवेश कर व लग्जरी कर आदि।

 ये कर केंद्र सरकार द्वारा वसूले जाने वाले करों से अलग थे।

 अलग-अलग कर और उनके अलग-अलग चरित्र के कारण व्यापार व निवेश में गंभीर रुकावटें आ रही थीं।

 इससे हमें वह फायदा नहीं मिल पा रहा था, जो सवा अरब की आबादी वाले देश में एक साझा विशाल बाजार के होने से मिल सकता था।

दूसरा सवाल यह है कि जीएसटी के लिए संविधान संशोधन विधेयक लाने की जरूरत क्यों पड़ी।

 ऐसा इसलिए, क्योंकि संविधान के अनुसार कराधान की शक्ति को केंद्र व राज्य, दोनों में बांटा गया है।

 अनुच्छेद 265 इस शक्ति पर एक महत्वपूर्ण अंकुश लगाता है कि ‘वैधानिक निकायों के अलावा कोई और संस्था टैक्स लगा या वसूल नहीं सकती।

’ इसका अर्थ है कि जीएसटी जैसे कर की वसूली के लिए संसद या राज्य विधानमंडल की मंजूरी अनिवार्य है।

, इस प्रावधान को बदलने की जरूरत थी, क्योंकि जीएसटी में तीन ही कर वसूले जाएंगे- पहला सेंट्रल जीएसटी (सीजीएसटी), जो केंद्र सरकार वसूलेगी।

 दूसरा स्टेट जीएसटी (एसजीएसटी), जो राज्य सरकार अपने यहां के कारोबार पर वसूलेगी, और तीसरा, दो राज्यों के बीच वस्तुओं व सेवाओं के कारोबार पर वसूली जाने वाली इंटीग्रेटेड जीएसटी (आईजीएसटी), जो सिर्फ केंद्र सरकार वसूलेगी।

 ये काम तभी संभव हो पाते, जब कराधान व्यवस्था में संशोधन हो पाता।

 लिहाजा 122वां संविधान संशोधन विधेयक पारित किया गया।

 जीएसटी को समझने के लिए इस बिल की कुछ विशेषताओं को भी हमें समझना चाहिए।

 इसकी पहली विशेषता यह है कि यह संसद और राज्य विधानमंडल को जीएसटी पर कानून बनाने के लिए समान अधिकार देती है।

 आईजीएसटी की ही बात करें, तो एक केंद्रीय कानून के तहत केंद्र और राज्यों के बीच राजस्व-बंटवारे की व्यवस्था की जाएगी।

 दूसरी विशेषता, जीएसटी विधेयक में जीएसटी कौंसिल के गठन संबंधी प्रस्ताव हैं।

 यही कौंसिल जीएसटी के क्रियान्वयन से जुड़ी सिफारिशें करेगी।

 इसमें केंद्र व राज्य, दोनों के प्रतिनिधि होंगे, और वोटिंग के लिए केंद्र के पास एक-तिहाई व राज्य के पास दो-तिहाई शक्ति होगी।

 तीसरी विशेषता यह है कि जीएसटी तमाम तरह की वस्तुओं और सेवाओं की आपूर्ति पर लगेगी, जिसमें मानव उपभोग के लिए शराब शामिल नहीं है।

 इसके अलावा, शुरू में यह कर कच्चे पेट्रोलियम पदार्थो, हाई-स्पीड डीजल, मोटर स्प्रिट, प्राकृतिक गैस व विमानन टरबाइन ईंधन पर भी नहीं लगेगा।

 यह छूट कब खत्म करनी है, इसका फैसला जीएसटी कौंसिल ही करेगी।

, चौथी विशेषता राज्यों के राजस्व में होने वाले नुकसान की भरपायी से जुड़ी है।

 जीएसटी लागू करने के बाद राज्यों को राजस्व में होने वाले नुकसान की भरपायी के लिए संसद कानून बनाकर अगले पांच वर्षो तक मुआवजा देने की व्यवस्था कर सकती है।

 जाहिर है, यह कानून का एक ऐसा व्यापक हिस्सा है, जिसमें उद्देश्यों को अच्छी तरह परिभाषित किया गया है और उन तमाम रास्तों को सुझाया गया है, जिनसे इन उद्देश्यों को पाने में मदद मिलेगी।

 जीएसटी विधेयक मई, 2015 में ही लोकसभा से पारित हो गया था, मगर राज्यसभा से पारित होने में इसे कुछ वक्त इसलिए लगा, क्योंकि इसे लेकर प्रमुख विपक्षी दल कांग्रेस की कुछ आपत्तियां थीं।

 उसकी पहली आपत्ति यही थी कि सांविधानिक प्रावधान करके कर की ऊपरी सीमा तय की जाए, ताकि वे अनुचित तरीके से न बढ़ाए जा सकें और उपभोक्ताओं के हितों को चोट न पहुंचे।

 कांग्रेस ने ऊपरी सीमा 18 फीसदी करने का प्रस्ताव दिया था।

 उसकी दूसरी आपत्ति एक फीसदी अतिरिक्त टैक्स-वसूली को लेकर थी।

 पार्टी का मानना था कि यह बाजार के हित में नहीं है और इसका बोझ आखिरकार उपभोक्ताओं पर पड़ेगा।

 कांग्रेस का तीसरा विरोध विधेयक में लिखित ‘सप्लाई सप्लाइज’ शब्द से जुड़ा था।

 उसका कहना था कि बिना परिभाषित किए उपबंध नौ और 18 में इसका इस्तेमाल किया गया है।

 कांग्रेस की मांग थी कि एक ही मालिक की वस्तुओं की दो राज्यों के बीच आवाजाही को इस ‘सप्लाई सप्लाइज’ से बाहर रखा जाना चाहिए।

 कांग्रेस की चौथी आपत्ति जीएसटी कौंसिल को लेकर थी।

 विवादों के निपटारे के लिए वह ‘जीएसटी डिस्प्यूट सेट्लमेंट अथॉरिटी’ के पक्ष में थी।

 उसका कहना था कि विवाद जीएसटी कौंसिल को नहीं भेजा जाना चाहिए।

 खैर, इनमें से ज्यादातर मुद्दों को अब सुलझा लिया गया है।

जीएसटी से देश को कई तरह से फायदा होगा।

 पहला फायदा तो यही है कि अब एक देश, एक टैक्स की व्यवस्था होगी।

 सभी अप्रत्यक्ष करों को एक टैक्स के अंतर्गत लाने से कर पर कर (कैस्केडिंग टैक्स) और कई अन्य करों का अंत होगा, जिससे अंतत: टैक्स वसूली में लगने वाली लागत कम होगी।

 दूसरा, स्वैच्छिक कर अनुपालन में सुधार होगा और कर का दायरा बढ़ेगा।

 यह केंद्र व राज्य, दोनों की बेहतर आर्थिक सेहत के लिए जरूरी है।

 तीसरा फायदा, पूरे देश के लिए एक साझा बाजार होगा।

 इसमें यह सुविधा है कि एक राज्य से दूसरे राज्य में होने वाला कारोबार स्थानीय करों से मुक्त होगा।

 चौथा फायदा सकल घरेलू उत्पाद यानी जीडीपी बढ़ने से होगा, क्योंकि दायरा बढ़ने से कर-राजस्व बढ़ेगा, पारदर्शिता बढ़ेगी, अनुपालन में सुधार होगा और निजी निवेश बढ़ेंगे।

, बहरहाल, जीएसटी के क्रियान्वयन का खाका हाल ही में जारी किया गया है।

 संविधान में संशोधन के बाद जरूरी यह है कि कम से कम आधे राज्य अपनी विधानसभाओं में इस बदलाव को इसी प्रक्रिया के तहत पारित करें।

 इन अनुमोदन के बाद जीएसटी विधेयक को राष्ट्रपति के पास हस्ताक्षर के लिए भेजा जाएगा।

 इसके बाद संसद वास्तविक जीएसटी बिल को कबूल करेगी।

 ऐसा शीत-सत्र में होगा और उम्मीद है कि एक अप्रैल, 2017 से यह लागू हो जाएगा।

 तय समय पर जीएसटी लागू हो जाए, इसके लिए हमें बेहतर सॉफ्टवेयर तकनीक की भी जरूरत है।

 यह सच्चई है कि जीएसटी हमें उन तमाम देशों के बराबर ले आएगी, जहां जीएसटी या वैट किसी न किस रूप में मौजूद है।

 ऑस्ट्रेलिया (10 फीसदी), कनाडा (पांच फीसदी), जर्मनी (19 फीसदी), न्यूजीलैंड (15 फीसदी), मैक्सिको (16 फीसदी) जैसे देश ऐसे ही हैं।

 लाभ के हिसाब से यह एक ऐसा मील का पत्थर है, जिसका हमें काफी दिनों से इंतजार था।

 इसका विकास पर किस कदर सकारात्मक असर पड़ता है, यह पूरी दुनिया जानती है।

 जीएसटी न सिर्फ आर्थिक गतिविधियों को तेज करेगी, बल्कि इससे सरकार सार्वजनिक खर्च बढ़ाने संबंधी पुरानी मांग को पूरा करने में भी सक्षम हो सकेगी।

, लेखक – एन के सिंह, पूर्व सांसद और पूर्व केंद्रीय सचिव।

, (ये लेखक के अपने विचार हैं), सौजन्य – हिन्दुस्तान (09.08.2016)।

