उम्मीद जगाती हैं विरोध की अकेली आवाजें (दैनिक भास्कर)।

प्रीतीश नंदी।

मैं नहीं जानता कि मैं राष्ट्रवादी हूं अथवा राष्ट्र-विरोधी लेकिन, मैं अपने भारत को प्रेम करता हूं।

 इसके कई कारण हैं पर मुझे लगता है सबसे महत्वपूर्ण यह है कि भारत मुझे वह देता है, जो कोई अन्य देश नहीं दे सकता : यह मुझे मेरी मर्जी की तरह होने का अधिकार देता है।

 यही इस भूमि की अद्‌भुत चीज है।

 वैसे तो यह न कभी राष्ट्र था और न है।

 यह तो हमेशा से हम सबका जोड़ रहा है, कई तरह के लोग, कई मूल्य और संस्कृतियां; सब एक ध्वज के नीचे खड़े हैं और ऐसा राष्ट्र निर्मित करने की कोशिश कर रहे हैं कि जिस पर हमें गर्व हो।

अापके सामने युवा विराट कोहली हैं, जो सचिन की विशाल, अभिभूत कर देने वाली विरासत से अलग होकर अपनी विरासत निर्मित करने की कोशिश कर रहे हैं।

 फिर दूर किसी कोने में 15 वर्ष पहले स्थापित शिलांग चैम्बर कॉयर है, जिसने हिंदी फिल्म संगीत के हमारे बेइंतहा जुनून को धता बताकर एक लोकप्रिय टेलैंट शो बड़े अंतर से जीत लिया।

 उन लोगों ने वोट देकर उन्हें विजयी बनाया, जिन्होंने उनके बारे में सुना भी नहीं था।

 भुला दिए गए कैलाश सत्यार्थी हैं, जिनकी मीडिया ने बरसों उपेक्षा की।

 बाल-अधिकार के आंदोलनकारी के रूप में उन्हें नोबेल पुरस्कार से नवाज़ा गया।

 एक तरफ बादल सरकार हैं, जो रंगमंच की भाषा को पुनर्परिभाषित करने की कोशिश कर रहे हैं।

 दूसरी तरफ स्थानीय रंगमंच के कई स्वरूप जनसंचार के माध्यमों के शोरगुल के बीच अपनी ओर ध्यान खींचने के लिए कड़ी मेहनत कर रहे हैं।

 आप कहीं भी निगाहें डालें, अकेले आदमी के सामने सुने जाने की चुनौती है।

 ये अकेली आवाजें मिलकर ही नए भारत की सामूहिक आवाज बनती है, जो अपनी आवाज सुनी जाने के लिए संघर्षरत है।

 और फिर भी आश्चर्यजनक रूप से फुसफुसाकर वही लोग बात कर रहे हैं, जो वास्तविक बदलाव लाते हैं।

 जिनके बारे में आप कभी कुछ नहीं सुनते, वे अद्‌भुत काम कर रहे हैं, जिनकी चर्चा ही नहीं होती।

 हर सुबह दुष्कर्मी, हत्यारे, ठग और जातिगत व साम्प्रदायिक राजनीति के स्वयंभू प्रचारक सुर्खियां बटोर लेते हैं।

 जो सबसे कर्कश आवाज निकालते हैं, वे ही ध्यान आकर्षित करते हैं, जबकि महान शास्त्रीय कलाएं ऐसे देश में किसी कोने में उपेक्षित पड़ी रहती हैं, जो आर्थिक महाशक्ति कहलाने के लिए आतुर है।

 और यही कारण है कि मेरा भारत एक खोज है।

किसी रविवार की अलसुबह मैं अज्ञात बांसूरीवादक की धुन सुनकर जागता हूं, जो मेरी खिड़की बाहर नीचे सड़क पर वाहनों के हॉर्न के हिस्टेरिया के बीच खुद को सुने जाने के लिए शिद्दत से प्रयास कर रहा होता है।

बरसों से मैं उसे पकड़ने की कोशिश कर रहा हूं लेकिन, जब तक मैं सीढ़ियां उतरकर नीचे जाता हूं, वह जा चुका होता है।

 यही उन कवियों के बारे में भी सही है, जिन तक मैं पहुंचने की कोशिश करता हूं, संगीत मैं सुनना चाहता हूं, शब्द जो मैं सुनना चाहता हूं, गीतों के टुकड़े, जो अनजाने में हुई खोज की तरह मुझ तक पहुंचते हैं।

 भारत अद्‌भुत क्षण में लुप्त होने वाले क्षणों को भावांजलि है, वे क्षण जिन्हें कभी पकड़ा नहीं जा सकता।

 भारत का सर्वश्रेष्ठ वही है, जो आता है और चला जाता है और जिसे कभी सहेजा नहीं जा सकता।

 उस सूर्यास्त की तरह, जो कैमरे की क्लिक के पहले ही गायब हो जाता है।

 हाल ही में मैंने एक युवती को सोशल मीडिया पर हम सबके लिए संदेश का प्लेकार्ड उठाए देखा।

 उसने युद्ध में अपने सैनिक पिता को खो दिया था।

 फिर भी उसने आत्म-दया के बोध के आगे झुकने से इनकार कर दिया।

 इसकी बजाय उसने उम्मीद और साहस तथा गरिमा का संदेश दिया है।

 कुछ मिनटों क्या, कुछ ही सेकंड में गिद्ध झपटने के लिए आ गए।

 रिटायर हो चुके एक क्रिकेटर ने पहला पत्थर उछाला।

 एक लोकप्रिय अभिनेता ने उसका समर्थन किया और फिर बाकी आ गए।

 क्रुद्ध, अपशब्दों पर उतरी भीड़ खून की प्यासी हो गई।

 फिर दुष्कर्म और हत्या की धमकियां दी जाने लगीं।

 वह कहने के लिए, जो उसने इस उम्मीद से कहा था कि इससे सार्वजनिक चर्चा की भाषा बदल जाएगी।

, किंतु युवा गुरमेहर कौर अकेली नहीं है।

 यहीं पर उम्मीद नज़र आती है।

 उसके जैसे सैकड़ों-हजारों लोग हैं, जो हर कहीं फुसफुताते हुए बोल रहे हैं।

 उन्हें उस भीड़ के कर्कश शिकायती स्वरों और भद्‌दे अपशब्दों के बावजूद सुना जा रहा है, जो यह दावा करती है कि वही भारत का प्रतिनिधित्व करती है।

 यहीं पर अकेली आवाज का साहस दिखाई देता है।

 एक युवा छात्रा उस बात के लिए खड़ी होती है, जो उसे लगता है कि सही है।

 वह अभद्रता पर उतर आई भीड़ से नहीं घबराती, उसके सामने नहीं कांपती।

 वह साहसी और अकेला कवि, जो सच और न्याय के गीत गाता है।

 भुला दिया गया बांसुरीवादक, जो शोर भरी गलियों में हमारी लुटी-पिटी आत्मा तक खोया हुआ संगीत पहुंचाने की कोशिश कर रहा है।

 ये महान सभ्यता की आवाजें हैं, जो खुद की फिर खोज करने का प्रयास कर रही है, तब जब उनके अासपास हर कोई संपत्ति, ताकत, आधुनिकता का शक्तिशाली साम्राज्य निर्मित करने में व्यस्त है, जहां चीखती हुई भीड़ हर व्यक्ति की आवाज को बंद करना चाहती है।

 इसीिलए तो मैं भारत को चाहता हूं।

 मुझे इसकी इन छोटी आवाजों से प्यार है।

 मुझे इसके भुलाए हुए गीत पसंद हैं।

 मुझे इसके उन अकेले लोगों से प्यार है, जो सबकुछ हासिल करने में लगी बर्बर राज्यशक्ति के खिलाफ हारती हुई लड़ाई लड़ते हैं।

 जमीन, पेड़, जंगल, अापकी और मेरी आवाज और वह मौन जो हम सबको जीवन, प्रकृति, उम्मीद और आस्था से जोड़ता है।

, जब दादा लोग मनोमस्तिष्क, शहरों व खोए हुए गांवों में अधिक जगह के लिए लड़ रहे हैं, तो हमारी आत्मा में, शिक्षा परिसरों में, शहरों की अंधेरी गलियों में, जहां मरती नदियां झाग उगलती है और दरारों व कोनों में जंगली पशु छिपे बैठे हैं- ये छोटी आवाजें ही एक दिन साहस व विरोध का सबसे शक्तिशाली संगीत बन जाएंगी।

 क्योंकि भय से तभी लड़ा जा सकता है जब हममें से प्रत्येक खड़ा हो कर कहेगा : यह हमारा भारत है, ये हमारी नदियां हैं, हमारे घर हैं, ये हमारे सपने व उम्मीदें हैं।

 कोई हमसे इन्हें छीन नहीं सकता।

 इसीलिए मैं भारत से प्यार करता हूं।

 यहां पर दुनिया के सबसे बहादुर लोग मौजूद हैं।

 हो सकता है प्राय: उनकी आवाज न सुनी जाती हो।

 उनकी उम्मीदें आमतौर पर कुचली जाती हों।

 उनमें से कई गरीब और अनजान हैं।

 लेकिन वे हमेशा खड़े होते हैं, युवा गुरमेहर की तरह, उसके लिए जो उन्हें लगता है सही है।

 बिना डरे और वह भी घोर अंधकार वाले वक्त में।

(ये लेखक के अपने विचार हैं।

)।

प्रीतीश नंदी।

वरिष्ठ पत्रकार और फिल्म निर्माता।

@.।

सौजन्य- दैनिक भास्कर।

