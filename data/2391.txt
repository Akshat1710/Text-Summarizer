कर्नाटक के हिमंत विश्व शर्मा साबित होंगे एस एम कृष्णा।

 (बिजनेस स्टैंडर्ड)।

आदिति फडणीस।

संयुक्त प्रगतिशील गठबंधन (संप्रग) सरकार के कार्यकाल में विदेश मंत्री और कर्नाटक के मुख्यमंत्री रह चुके पूर्व कांग्रेसी नेता एस एम कृष्णा ने भारतीय जनता पार्टी (भाजपा) का दामन थाम लिया है।

कर्नाटक भाजपा के एक सदस्य जो पार्टी में कृष्णा का स्वागत करने वाली समिति से अनुपस्थित रहे, वह थे बीएस येदियुरप्पा।

 कहा जा रहा है कि जिस रोज पार्टी अध्यक्ष अमित शाह ने बेंगलूरु स्थित भाजपा कार्यालय में कृष्णा को पार्टी में शामिल किया उस रोज येदियुरप्पा को कहीं और किसी बैठक में शामिल होना था।

 हालांकि कृष्णा के पार्टी में शामिल होने की पहली घोषणा उन्होंने ही की थी।

कृष्णा कांग्रेस में काफी समय से अलग-थलग महसूस कर रहे थे।

 उनको विदेश मंत्री पद से हटा दिया गया था और कर्नाटक के कांग्रेसी मुख्यमंत्री सिद्घरमैया ने उनसे कभी किसी मसले पर चर्चा तक नहीं की।

 उन्होंने इस वर्ष 29 जनवरी को कांग्रेस से इस्तीफा देते हुए कहा था कि इन दिनों कांग्रेस को नेताओं की जरूरत नहीं महसूस होती है बल्कि उसे केवल प्रबंधकों की जरूरत है जो किसी खास परिस्थिति को संभाल सकें।

कृष्णा पुराने जमाने के शिष्टï और विनम्र राजनेता हैं।

 जाहिर है उनको सिद्घरमैया और उनके आसपास के लोगों से असहज होना ही था।

 कुछ माह पहले की एक घटना को देखते हैं।

 कर्नाटक के एक विधायक विधानसभा के एक थकाऊ दिन के बाद मुख्यमंत्री के कक्ष में पहुंचे।

 कर्नाटक के एक अखबार ने उस दिन सुबह सरकार के बारे में ऐसी बात लिख दी थी जो उसे नुकसान पहुंचा सकती थी।

 विधायक ने मुख्यमंत्री का ध्यान इस बारे में दिलाया।

 मुख्यमंत्री अपनी जगह से उठे।

 उन्होंने अपनी धोती की गांठ खोली और कहा कि अखबार चाहे तो इस बारे में भी लिख दे, मुझे इसकी परवाह नहीं।

 विधायक तत्काल कमरा छोड़कर निकल गया।

क्या कृष्णा के भाजपा में जाने से पार्टी को कोई फर्क पड़ेगा।

 कर्नाटक के गठन के बाद से ही वोक्कालिंगा और लिंगायत जातियां वहां प्रभावी सामाजिक समूह बनी रहीं।

 इन दोनों समुदायों के बीच सत्ता को लेकर टकराव किसी से नहीं छिपा।

 कर्नाटक के पांच मुख्यमंत्री वोक्कालिंगा समुदाय से और छह लिंगायत से रहे।

 तीन मुख्यमंत्री पिछड़ा वर्ग से थे जबकि ब्राह्मïणों को यह गद्दी दो बार मिली।

 प्रदेश की पांच करोड़ की आबादी में वोक्कालिंगा समुदाय की हिस्सेदारी 15 फीसदी है।

 यह समुदाय बेंगलूरु, मांड्या, हासन, मैसूर, कोलार और चिकमंगलूर में फैला है।

 लिंगायत की आबादी 17 फीसदी है और प्रदेश के मध्य और उत्तरी इलाके में उनका दबदबा है।

 कर्नाटक की आबादी में 23 फीसदी दलित हैं।

 कुरुब 8 फीसदी जबकि मुस्लिम 10 फीसदी हैं।

 शेष आबादी ईसाई तथा अन्य से मिलकर बनी है।

कर्नाटक के आखिरी लिंगायत मुख्यमंत्री जिन्हें याद किया जा सके, वह थे वीरेंद्र पाटिल।

 यह सन 1980 के दशक की बात है उस वक्त कांग्रेस शासन में थी।

 पाटिल को मुख्यमंत्री रहते ही पक्षाघात हुआ और वह कई महीनों तक सक्रिय कामकाज से दूर रहे।

 तत्कालीन प्रधानमंत्री राजीव गांधी ने उनका स्थानापन्न तलाशने का आदेश दिया।

 कुछ ही समय बाद पाटिल का निधन हो गया।

 उनके समुदाय के लोग कहते हैं कि उनका दिल टूट गया था।

 लिंगायत समुदाय के लोगों ने अपने नेता और समुदाय के अपमान का बदला लेने की बात कही।

 इस समुदाय ने भाजपा का दामन थाम लिया।

 येदियुरप्पा स्वयं लिंगायत हैं।

 वह भाजपा के सबसे प्रमुख नेताओं में से एक बनने में कामयाब हुए।

 लेकिन भाजपा को कभी किसी वरिष्ठï वोक्कालिंगा नेता का समर्थन हासिल करने का मौका नहीं मिला।

 राज्य के पूर्व मुख्यमंत्री और मौजूदा केंद्रीय मंत्री सदानंद गौड़ा वोक्कालिंगा जरूर हैं लेकिन वह एक ऐसी उपजाति से आते हैं जिसे प्रमुखता नहीं दी जाती।

 वह मंगलूर क्षेत्र से भी हैं जहां इस जाति का दबदबा नहीं है।

एस एम कृष्णा भी वोक्कालिंगा हैं और राज्य में इस समुदाय के तकरीबन सभी लोग उनको जानते-मानते हैं।

 खासतौर पर पुराने मैसूर के इलाके में।

 उनकी प्रतिस्पर्धा जनता दल सेक्युलर के नेता और पूर्व प्रधानमंत्री एडी देवेगौड़ा से है।

पिछले विधानसभा चुनाव में कांग्रेस को 28 फीसदी लिंगायत और 32 फीसदी वोक्कालिंगा मत मिले।

 अगला चुनाव ठीक एक साल बाद है।

 पार्टी अभी इस हार को झेलने के लिए तैयार नहीं है लेकिन संकेत यही बताते हैं कि उसे पराजय हाथ लग सकती है।

 भाजपा वर्ष 2018 के विधानसभा चुनाव में 224 में से 150 सीटें जीतने का लक्ष्य लेकर चल रही है।

 कृष्णा इस योजना का हिस्सा हैं।

यह सवाल दीगर है कि 80 साल से अधिक उम्र का नेता पार्टी को क्या फायदा पहुंचा सकता है।

 भाजपा उन्हें कर्नाटक के हिमंत विश्व शर्मा के रूप में देख रही है।

 असम में विश्व शर्मा के रूप में पार्टी को ऐसा नेता मिला था जिसे कांग्रेस के सारे राज, उसकी ताकत और कमजोरी अच्छी तरह पता थी और जिसके चलते भाजपा को पहली बार पूर्वोत्तर में सत्ता सुख मिला।

 बहरहाल, कृष्णा कांग्रेस में काफी समय से निर्णय प्रक्रिया से बाहर रहे हैं और पुराने मैसूर में उनका जनाधार कितना बचा है यह भी देखना होगा।

 लेकिन एक बात स्पष्टï है: कांग्रेस चाहती तो कृष्णा आज भाजपा में नहीं होते।

, सौजन्य- बिजनेस स्टैंडर्ड।

