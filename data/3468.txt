इस बार जीत सिर्फ बिहार की हो (हिन्दुस्तान : Editorial)।

 =": #0000;"जरूरी है कि जो जीते, वह अपने वायदों को याद रखे और जो विपक्ष में बैठें, वे यह न भूलें कि उन्हें भी वोट विकास के नाम पर मिला है।

 कहीं लोकसभा जैसा हश्र बिहार विधानसभा का न हो, जहां कार्यवाही अक्सर बाधित होने के लिए शुरू होती है।

, बिहार विधानसभा चुनावों के दौरान बरसों पहले दूरदर्शन पर देखी एक नौटंकी रह-रहकर याद आई।

 उसके बारे में बताता हूं।

 यह उन दिनों की बात है, जब हम जैसे कस्बाई लोगों के लिए टेलीविजन बहुत बड़ी चीज हुआ करता था।

 चाचा के यहां जब दिल्ली आते, तो उसके श्वेत-श्याम कार्यक्रमों को अचरज से देखते।

 उन्हीं दिनों यह नौटंकी देखी।

 बरसों बीत गए, पर उसका एक किरदार आज तक मेरी यादों में जस का तस कायम है।

, किस्सा कोताह यह है कि अभिनय के शौकीन एक नौजवान को जिंदगी का पहला रोल हासिल होता है।

 किरदार भी क्या, शीरी के पिता के चौकीदार का।

 उसको सिर्फ एक संवाद बोलना है- ‘चले जाओ, चले जाओ, चले जाओ फरहाद, शीरी की तो शादी हो गई।

’ बेचारा प्रशिक्षु।

 डायरेक्टर के निर्देशानुसार संवाद अदायगी के अभ्यास में जुट जाता है।

 रिहर्सल के दौरानअचानक फरहाद का रोल निभा रहे हीरो की उससे मुलाकात होती है।

 हीरो रुककर उसे देखता है और फिर सलाह देता है कि अरे भाई, इतने फीके अंदाज में क्यों बोल रहे हो।

 यह ड्रामा शीरी-फरहाद पर है।

 तुम्हें कल्पना करनी चाहिए कि तुम्हारी बात से हीरो का दिल टूट जाएगा।

 अगर तुम करुणा में भरकर अपनी बात कहोगे, तो दर्शकों के दिल को छू जाएगी।

 नया अभिनेता करुणा भरे अंदाज में शुरू हो जाता है- ‘चले जाओ, चले जाओ, चले जाओ फरहाद, शीरी की तो शादी हो गई।

’, इसके बाद कभी सेनापति, कभी वजीर, कभी राजा, कभी शीरी, तो कभी विदूषक उसके पास से गुजरते हैं और हर बार अपनी बहुमूल्य सलाह से उसकी अदायगी का तरीका बदल देते हैं।

 बेचारा समझ नहीं पाता कि वह छोटे-से इस वाक्य को कैसे बोले।

 नाटक के अंतिम दृश्य में उसे चौतरफा भ्रम से घिरा दिखाया जाता है।

 हताशा और निराशा उसके चेहरे से टपक रही होती है।

 क्या बिहार के चुनाव में इस नौटंकी को राजनीतिक अंदाज में नहीं खेला गया।

 हर दल और हर नेता ने जनता की बेहतरी के नाम पर अपनी ढपली बजाई।

 क्या वे वाकई बिहार और बिहारियों का भला चाहते हैं।

 कहीं ऐसा तो नहीं कि नौटंकी के जिस पात्र की दयनीयता का जिक्र हम ऊपर कर रहे थे, वही हाल बिहार के मतदाताओं का होने जा रहा है।

 वैसे तो हर चुनाव में जाति और धर्म का कार्ड खेला जाता है, क्षेत्रीयता की भावनाएं भुनाने की कोशिश की जाती है, लुभावने वायदे किए जाते हैं और रसीले अंदाज में तंज कसे जाते हैं।

 बिहार में अगर सिर्फ इसका दोहराव होता, तो आश्चर्य न होता, पर इस बार शीर्षस्थ खिलाड़ियों ने सियासी मर्यादा की सारी सीमाएं तोड़ दीं।

, किसी ने किसी को ब्राराक्षस कहा, तो किसी ने नर-पिशाच बोल दिया।

 जो लोग बरसों तक एक-दूसरे से दुश्मनी निभाते चले आए थे, वे अचानक दोस्त बन गए।

 पुराने दोस्त दुश्मनों में तब्दील हो गए।

 बात यहीं तक रहती, तो शायद लोगों की संवेदनाएं इतनी आहत न होतीं।

 ईमानदारी से कहा जा सकता था कि हम चुनावी हार-जीत के समीकरणों को देखते हुए दोस्त और दुश्मन तलाशते हैं, पर किराये के घर की तरह बदलती वफादारी को भी विश्वसनीयता का चोला ओढ़ाने की कोशिश की गई।

 सीनाजोरी का यह नमूना भारतीय राजनीति में बहुत कम देखने को मिला है।

 यही नहीं, बिहार के अलग-अलग इलाकों में सिर्फ नेताओं के सुर नहीं बदले, उनके आश्वासनों के तरीके और सियासी लटके-झटकों में जमीन-आसमान का अंतर आ गया।

 अगर आप उनके सारे भाषण एक साथ पढ़ें, देखें या सुनें, तो समझ में आ जाएगा कि मामला सिर्फ जीत-हार का था।

 बस इस खेल पर विकास की मीठी चाशनी चढ़ा दी गई।

 सभी गठबंधनों के सभी नेताओं के पास बिहार और बिहारियों की तरक्की का अपना फॉर्मूला था।

अच्छा होता कि वे अपने दावों को परखने की जिम्मेदारी जनता पर छोड़ देते।

 ऐसा नहीं किया गया।

, इसे भी जाति, धर्म और क्षेत्रीयता से जोड़ दिया गया।

 ये विभाजनकारी कार्ड बिना यह सोचे खेले गए कि अबोध मन पर इनका कितना दुष्प्रभाव पड़ सकता है।

 जो लोग हिंदी पट्टी की कोमल भावनाओं को समझते हैं, वे हक्के-बक्के थे।

 उन्हें आशंका सता रही थी कि कहीं ऐसा न हो कि नेताओं की खींची हुई चुनावी लकीरें लोगों की एकता के बीच दरार का काम करने लगें।

 सवाल उठ रहा है, यह चुनाव अपने पीछे खूनी अदावतों का सिलसिला तो नहीं छोड़ जाएगा।

 इस तर्क के विरोध में कुतर्क दिया जा सकता है कि चुनाव तो शांति से निपट गए।

 कोई बड़ा दंगा-फसाद नहीं हुआ, पर ऐसा किसी खास दल अथवा वर्ग की सहनशीलता से नहीं, बल्कि सख्ती के कारण हुआ।

 चुनाव आयोग ने इस दौरान इतने अर्धसैनिक बल झोंक दिए कि लोगों के मन में तह-दर-तह जमा हो रही कलह की परतें बिना खुले रह गईं।

 अगर चुनाव बाद इन्होंने रंग दिखाया तो।

 सब जानते हैं।

 बिहार और उत्तर प्रदेश में चुनावी खून-खराबे का लंबा इतिहास है।

 एक बार यह झंझट शुरू होता है, तो फिर चुनाव-दर-चुनाव खिंचता चला जाता है।

 इसीलिए तीन नवंबर की शाम पांच बजे जब आठ हफ्ते लंबा शोर-शराबा थमा, तो अमन पसंद लोगों ने गहरी सांस ली।

 हर दल ने इस दौरान नफरतों के इतने तीर चलाए कि सिर्फ बिहार नहीं, बल्कि आसपास के क्षेत्रों की हवाएं तक जहरीली हो गई थीं।

 यह चुनाव अपने पीछे कुछ खराश भरे सवाल छोड़ गया है।

, हमारे राजनेता सत्ता पाने के लिए इतनी सहजता से असहज कर देने वाले भाषण कैसे दे लेते हैं।

 हर नेता सिर्फ और सिर्फ तरक्की की बात करता है, पर सत्ता में आने के बाद वह उसे भूल क्यों जाता है।

 अगर सियासी सूरमा अपने वायदों और दावों को याद रखें, तो शायद उन्हें कुछ गंभीर काम करने की प्रेरणा मिले।

 ऐसा नहीं होता।

 इसीलिए चुनाव-दर-चुनाव विकास के वायदे किए जाते हैं, पर तरक्की सिर्फ नेताओं और उनके घराने की होती है।

 मतदाता विपन्न का विपन्न रह जाता है।

 दुष्चक्रों का यह दौर खत्म होना चाहिए।

 आज जब आप यह लेख पढ़ रहे हैं, तब मतगणना का सिलसिला आगे बढ़ रहा है।

 दोपहर होते-होते तय हो जाएगा कि बिहार की सत्ता किसके हाथ लगी।

 मुङो इससे फर्क नहीं पड़ता कि मुख्यमंत्री की कुरसी पर कौन बैठेगा।

 एक उम्मीद जरूर है कि इस बार कोई हारे या जीते, पर कम से कम बिहार और बिहार के लोगों की हार न हो।

 उन्हें एक बार फिर छले जाने का एहसास न हो और मतदान के वक्त उन्होंने जो उम्मीदें संजोई थीं, वे किसी मुकाम तक जरूर पहुंचें।

 इसके लिए जरूरी है कि जो जीते, वह अपने वायदों को याद रखे और जो विपक्ष में बैठें, वे यह न भूलें कि उन्हें भी वोट विकास के नाम पर मिला है।

 कहीं लोकसभा जैसा हश्र बिहार विधानसभा का न हो, जहां कार्यवाही अक्सर बाधित होने के लिए शुरू होती है।

काश।

 आने वाली विधानसभा का यह साझा और समवेत मंत्र हो।

 मैं जानता हूं कि ऐसा मुश्किल है, पर इसी जाग्रत भूमि से कभी लोकतंत्र के कल्ले फूटे थे।

 यह उम्मीद पालने में क्या हर्ज है कि बिहार ही एक बार फिर भारत में सात्विक और आदर्श लोकतंत्र की धरा बनेगा।

, -शशि शेखर।

सौजन्य :- हिन्दुस्तान , 8.11.2015।

