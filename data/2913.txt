बेपर्द हों बड़े लोग (दैनिक जागरण)।

 =": #0000;"बीएसएससी पेपर लीक जांच बड़ी सांठ-गांठ के संकेत मिल रहे हैं।

 मुकम्मल जांच के बाद ऐसे लोगों को बेपर्द करने की आवश्यकता है, ताकि लोगों को न्याय होता दिखे और शासन की नीयत पर सवाल खड़े न हों।

, बिहार कर्मचारी चयन आयोग के प्रश्नपत्र लीक मामले की जांच ज्यो-ज्यों गहरी हो रही है, कई तथ्य उभरकर सामने आ रहे हैं।

 नीतीश सरकार की खासियत रही है कि ऐसे गंभीर मामलों में बगैर विलंब किए जांच के आदेश दिए जाते रहे हैं, कार्रवाई भी हुई है।

 शासन की नीयत पर कोई शक नहीं कर सकता, लेकिन बीएसएससी के निलंबित सचिव से पूछताछ में जो तथ्य सामने आ रहे हैं, उसमें नेता से लेकर अधिकारी तक की संलिप्तता के प्राथमिक संकेत मिल रहे हैं।

 ये लोग कौन हैं।

 त्वरित जांच कर इनके नाम सार्वजनिक किए जाने चाहिए।

 नाम सार्वजनिक किए जाने के पूर्व इन लोगों की आंतरिक जांच भी हो जानी चाहिए, ताकि पता चल सके कि आर्थिक रूप से ये लोग किस हैसियत में हैं।

 एसआइटी ने तकनीक के सहयोग से कई तथ्य जुटाए हैं।

 जांच प्रभावित न हो इस कारण इसका फिलहाल खुलासा नहीं हो सकता है, लेकिन ये तथ्य मूल्यहीन न हो जाएं, इसकी सुरक्षा जरूरी है।

 जांच में बीएसएससी की इंटर स्तरीय परीक्षा के प्रश्नपत्र लीक के पूर्व भी जूनियर इंजीनियर एवं स्नातक स्तर की परीक्षा में गड़बड़ी के संकेत मिले हैं।

 जाहिर है, तब भी ऐसे नेताओं और अधिकारियों ने अपना प्रभाव जमाया होगा।

 निलंबित सचिव परमेश्वर राम के घर से एमवीआइ की परीक्षा के सीलबंद प्रश्नपत्र भी मिले हैं।

 अनुमान लगाना कठिन नहीं है कि पूर्व में आयोजित परीक्षाओं में भी जमकर गड़बड़ी की गई होगी।

 आयोग में परीक्षा के साथ फर्जीवाड़ा के साथ-साथ और कई तरह की वित्तीय अनियमितता भी सामने आ रही है।

 जैसा की कैग की रिपोर्ट में कहा गया है कि आयोग में डीईओ के स्वीकृत पद पंद्रह हैं, लेकिन चौबीस डीईओ का भुगतान किया जा रहा है।

 स्वीकृत पद से अतिरिक्त भर्ती किए गए डीईओ को अब तक वेतन के रूप में अनियमित रूप से 29.81 लाख का भुगतान किया जा चुका है।

 कैग की रिपोर्ट यह भी बता रही है कि विभिन्न प्रतियोगी परीक्षाओं की फीस के रूप में प्राप्त 69.93 करोड़ रुपये समय पर कोषागार में नहीं जमा कराए गए।

 हीलाहवाली का एक नमूना और है, जिसमें पोस्टल ऑर्डर से प्राप्त 1.92 करोड़ रुपये भी जमा नहीं कराए गए।

 आयोग की कार्यसंस्कृति के एक के बाद एक रहस्योद्घाटन से कहना गलत नहीं होगा कि शासन से लेकर आम लोगों तक की नजर में इसकी विश्वसनीयता पर प्रश्नचिन्ह खड़ा हो गया है।

 इसे पुनस्र्थापित करने में काफी मशक्कत की जरूरत पड़ेगी।

 स्थानीय संपादकीय : बिहार ।

सौजन्य- दैनिक जागरण।

