वैज्ञानिकों के विरोध को सुने सरकार (अमर उजाला : Editorial)।

 =": #0000;"सरकार ने लेखकों और कलाकारों के विरोध पर जैसा रुख दिखाया, वह मूर्खतापूर्ण तो है ही, उसमें दूरदृष्टि का भी अभाव दिखता है।

 लेकिन, अगर सरकार वैज्ञानिको के साथ भी ऐसा ही करेगी, तो इससे अफसोसनाक कुछ नहीं हो सकता।

कुछ वर्ष पहले मुझे पुणे में राष्ट्रीय रासायनिक प्रयोगशाला में बोलने का मौका मिला।

 दरअसल, इस संस्‍थान ने अपनी स्थापना के साठ वर्ष पूरे किए थे, और मेरा भाषण इसी उपलक्ष्य में आयोजित सम्मेलन का हिस्सा था।

 मैंने पूरा दिन प्रयोगशाला में घूमते हुए और वहां की फैकल्टी व पीएच.डी कर रहे विद्यार्थियों से बातचीत करते हुए बिताया।

 यह प्रयोगशाला देश के अग्रणी वैज्ञानिक संस्‍थानों में से मानी जाती है।

 यहां गंभीर रिसर्च की जो संस्कृति दिखती है, उसे देखकर मुझे काफी अच्छा लगा।

 जब इसके लिए मैंने वहां के निदेशक को बधाई दी, तो उन्होंने शुक्रिया बोलते हुए कहा, ′हम यहां की गुणवत्ता इस वजह से कायम रख पाए, कि हम दिल्ली से काफी दूर हैं।

 बंगलूरू में जहां आप रहते हैं, वहां तो इससे भी बेहतर संस्‍थान हैं।

 इसकी वजह यह है कि वे दिल्ली से और भी ज्यादा दूरी पर हैं।

′।

मुझे यह घटना, दरअसल, देश के अग्रणी वैज्ञानिकों का संयुक्त वक्तव्य पढ़ते वक्त याद आ गई, जिसमें उन्होंने बढ़ती असहिष्‍णुता और देश में विज्ञान और तर्क का गला घोंटे जाने पर चिंता जताई हुए कही है।

 वैज्ञानिकों की चिंता इसको लेकर है, कि हमारे संविधान में जिस विविधता को स्‍थान दिया गया था, उस पर एक संकीर्ण विध्वंसात्मक विचारधारा का खतरा मंडरा रहा है, जो सब कुछ तय करना चाहती है कि लोग क्या पहनेंगे, क्या सोचेंगे, क्या खाएंगे और यहां तक कि किससे प्रेम करेंगे।

, वैज्ञानिकों की यह चिंता हमें स्मरण कराती है कि हमारे संविधान में सभी भारतीयों से वैज्ञानिक मनोवृत्ति, मानवतावाद और जानने व सुधार करने की प्रवृत्ति का विकास करने का आह्वान किया गया है।

 मगर इसके ठीक उलट, जैसा कि ये वैज्ञानिक कहते हैं, ′हमें सरकार के महत्वपूर्ण पदाधिकारियों की ओर से अतार्किक और विभाजनकारी विचार सुनने में आ रहे हैं।

′, जब वैज्ञानिकों का यह वक्तव्य सार्वजनिक हुआ, उस शाम मैं टेलीविजन पर एक बहस देख रहा था।

 एंकर ने उल्लेख किया कि अब वैज्ञानिकों ने भी लेखकों, कलाकारों, फिल्म निर्माताओं, समाजशास्त्रियों और इतिहासकारों के मार्ग का अनुसरण किया है।

 भाजपा के प्रवक्ता से जब इस पर टिप्पणी करने को कहा गया, तो उन्होंने ऐसे बयानों को ′बचकाना′ (इस शब्द का उन्होंने बार-बार उपयोग किया) बताया और ऐसे कृत्यों को राष्ट्र विरोधी भी बताया।

 बंगलूरू में यह कार्यक्रम देखकर मैं तो हैरत में पड़ गया।

 वैज्ञानिकों ने जो बयान दिया था, और विरोध पत्र में जिनके हस्ताक्षर थे, उनमें हमारे शीर्ष चार अनुसंधान केंद्रों के पूर्व और वर्तमान निदेशक भी शािमल हैं।

 ये हैं- इंडियन इंस्टीट्यूट ऑफ साइंस, नेशनल सेंटर ऑफ बायोलॉजिकल रिसर्च (दोनों बंगलूरू में), टाटा इंस्टीट्यूट ऑफ फंडामेंटल रिसर्च (मुंबई) और सेंटर फॉर सेलुलर ऐंड मॉलीक्यूलर बायोलॉजी (हैदराबाद)।

 हस्ताक्षर करने वाली दूसरी शख्सियतों में एक विश्व के महानतम भौतिकविदों में शुमार किए जाने वाले अशोक सेन भी हैं, जो इलाहाबाद में हरीश चंद्र रिसर्च इंस्टीट्यूट में काम करते हैं।

इनमें से कई वैज्ञानिक ऐसे हैं, जिन्होंने पश्चिमी देशों की प्रतिष्ठित और पैसे वाली नौकरियां महज इसलिए छोड़ दीं, ताकि भारत में उच्च स्तरीय रिसर्च संस्‍थानों का विकास कर सकें।

 मगर भाजपा के प्रवक्ता के लिए ये बचकाने और राष्ट्र विरोधी लोग हैं।

 ऐसे में, टि्वटर पर की गई एक टिप्पणी बिल्कुल सही मालूम होती है, कि जो लोग भगवान गणेश के अस्तित्व पर भरोसा करते हैं, शायद उनके लिए 4,000 वर्ष से कम उम्र का हर वैज्ञानिक ′बच्चा′ ही है।

वैसे भारतीय वैज्ञानिक तीन मामलों में भारतीय कलाकारों और लेखकों से अलग हैं।

 पहली बात तो यह कि वैज्ञानिकों का जो बौिद्धक कार्य है, वह राजनीति या फिर किसी विचारधारा से बिल्कुल प्रेरित नहीं है।

 हालांकि कुछ ऐसे लेखक हो सकते हैं, जो पूरी तरह से गैर-राजनीतिक हों, मगर उनके लिए भी अपनी रचनाओं का साहित्यिक सौंदर्य ही मायने रखता है और उनके उपन्यास, कविताएं या पेंटिग्स, अमूमन राजनीतिक निहितार्थ रखती ही हैं।

 अपने प्रोफेशनल क्षेत्र में भी वैज्ञानिकों का सरोकार कमोबेश भौतिक जगत के बारे में अपने ज्ञान के विकास को लेकर ही होता है।

दूसरी बात यह है कि लेखक और कलाकार सार्वजनिक जीवन में ज्यादा दिखते हैं।

 वे लेख लिखते हैं, टीवी और मंच पर दिखते हैं और उन पर किताबें लिखी जाती हैं।

 दूसरी ओर, वैज्ञानिक होते हैं, जो पूरी तरह से प्रयोगशालाओं या फिर कक्षाओं में अपना ध्यान केंद्रित रखते हैं।

 अब साझा बयान पर हस्ताक्षर करने वाले वैज्ञानिक अशोक सेन को ही लीजिए।

 उन्हें कुछ लोग जानते हैं, क्योंकि वह एक मशहूर अंतरराष्ट्रीय पुरस्कार पा चुके हैं और साथ ही, स्टीफन हॉकिंग तक उनकी तारीफ कर चुके हैं।

 मगर इस सूची में पी बलराम, सत्यजीत मेयर, डी बाला सुब्रमण्यम और चंद्रशेखर खरे जैसे दूसरे प्रतिष्ठित वैज्ञानिक भी शामिल हैं, जिनके नाम आम आदमी ने बेशक न सुने हों, मगर भारत और विदेश में इन वैज्ञानिकों को भरपूर प्रतिष्ठा मिली हुई है।

कलाकारों, लेखकों और वैज्ञानिकों में तीसरा फर्क सबसे महत्वपूर्ण है।

 दरअसल, कलाकारों और लेखकों का जो काम है, उसका व्यवहारिक जीवन में सीमित उपयोग होता है।

 साहित्य, कला और संगीत व्यक्ति के भीतर सौंदर्य को महसूस करने की क्षमता बढ़ाते हैं, उसे शिक्षित करते हैं और उसके मनोरंजन में भी काम आते हैं।

 मगर, भौतिक जीवन में उनका उतना महत्व नहीं होता।

 दूसरी ओर, वैज्ञानिकों का काम ज्ञान के विस्तार में मददगार होता है और जब नवप्रवर्तन की दृष्टि से इसका उपयोग होता है, तब यह रोजगार सृजन और आर्थिक विकास में भी सहायक होता है।

ऊपर मैंने जिन वैज्ञानिक संस्‍थानों का उल्लेख किया है, उनमें से प्रत्येक में विश्व स्तरीय वैज्ञानिक आधुनिकतम शोध कार्यों में लगे हुए हैं।

 इतना ही नहीं, इन संस्‍थानों से निकलने वाले विद्यार्थी सूचना प्रौद्योगिकी, फार्मास्युटिकल व बायोटेक्नोलॉजी उद्योगों के अलावा हमारे अंतरिक्ष, परमाणु ऊर्जा और रक्षा अनुसंधान कार्यक्रमों का विकास कर रहे हैं।

 आईआईटी संस्‍थानों के अलावा ये संस्‍थान भी ज्ञान के वातावरण का सृजन करते हैं, जिनका आर्थिक विकास व राष्ट्रीय सुरक्षा में अतुलनीय योगदान है।

भारतीय विज्ञान की दुनिया नई दिल्ली में सत्ता के केंद्र से थोड़ी दूर पर है।

 वहीं, भारतीय वैज्ञानिकों का दुनिया को देखने का जो तरीका है, वह वर्तमान व्यवस्‍था के तहत सांस्कृतिक ताकत के केंद्र यानी नागपुर में राष्ट्रीय स्वयंसेवक संघ के मुख्यालय से और भी ज्यादा दूर है।

 राष्ट्रीय स्वयंसेवक संघ की विचारधारा से पोषित सरकार के मंत्री दावा करते हैं कि हिंदुओं का विज्ञान ज्ञान की किसी और शाखा से ज्यादा श्रेष्ठ है।

 मगर जिन वैज्ञानिकों ने आधुनिक वैज्ञानिक संस्‍थानों का विकास करने में अपना जीवन लगा दिया, वे ऐसे दावों को शायद ही पचा पाएं।

 लेखकों और कलाकारों की अर्जी तो सरकार खारिज कर चुकी है।

 एक वरिष्ठ मंत्री तो ऐसे प्रदर्शनों को खुराफाती भाजपा-विरोधी तत्वों द्वारा आयोजित बता चुके हैं।

 मुझे उम्मीद है कि हमारे सर्वश्रेष्ठ वैज्ञानिकों की आवाज को इस तरह खारिज नहीं किया जाएगा।

 अभियान चलाने या फिर मीडिया के सामने अपना पक्ष रखने में कलाकारों और लेखकों की तुलना में वैज्ञानिक उतने दक्ष नहीं होते।

 ऐसे में जारी किया गया उनका सार्वजनिक वक्तव्य एक नागरिक और वैज्ञानिक के तौर पर उनकी चिंता को व्यक्त करता है।

 सरकार ने लेखकों और कलाकारों के विरोध पर जैसा रुख दिखाया, वह मूर्खतापूर्ण तो है ही, उसमें दूरदृष्टि का भी अभाव दिखता है।

 लेकिन, अगर सरकार वैज्ञानिको के साथ भी ऐसा ही करेगी, तो इससे अफसोसनाक कुछ नहीं हो सकता।

, -रामचंद्र गुहा (जाने-माने लेखक और इतिहासकार)।

सौजन्य :- अमर उजाला , 8.11.2015।

