नीतीश से सीखें मंत्री (दैनिक जागरण)।

महागठबंधन सरकार की पहली वर्षगांठ मनाते हुए सभी मंत्रियों को अपने-अपने विभाग की परफारमेंस के बारे में आत्म-साक्षात्कार करना चाहिए।

 इसमें दो राय नहीं कि मुख्यमंत्री के तौर पर नीतीश कुमार का प्रदर्शन शानदार रहा, लेकिन क्या इस सरकार का एक भी अन्य मंत्री ऐसा दावा कर सकता है।

 खासकर जदयू के सहयोगी दलों के शीर्षस्थ मंत्रियों को जरूर विचार करना चाहिए कि गुजरे साल क्या वे राज्य की अपेक्षा के अनुरूप प्रदर्शन कर सके।

 सरकार का समग्र प्रदर्शन देखकर ऐसा लगता है कि महागठबंधन को प्राप्त अभूतपूर्व बहुमत के पीछे छिपे जन-भाव को मुख्यमंत्री नीतीश कुमार ने तो समझा, लेकिन उनकी कैबिनेट ऐसी समझदारी नहीं दिखा सकी।

 अभी सरकार के कार्यकाल के चार साल बाकी हैं।

 पहली वर्षगांठ के मौके पर सभी मंत्रियों को संकल्प लेना चाहिए कि वे भी उसी मनोभाव से काम करेंगे, जैसे मुख्यमंत्री कर रहे हैं।

 मंत्रियों को यह कहावत याद रखना चाहिए कि चैंपियनशिप टीम ही जीतती है।

 नीतीश कुमार के सामने राष्ट्रीय राजनीति की भी चुनौतियां हैं, जिनसे निपटने के लिए उन्हें दिल्ली व अन्य राज्यों की दौड़ लगानी पड़ती है।

 उनके वरिष्ठ मंत्रियों को चाहिए कि वे फ्रंट पर आकर सरकार के एजेंडे को प्रभावशाली ढंग से लागू करवाने की कमान संभालें ताकि मुख्यमंत्री को उनके राजनीतिक एजेंडे के लिए भरपूर वक्त मिल सके।

 राज्य की जनता को इस सरकार से तीव्र विकास की दरकार है।

 इसके लिए पिछले एक साल में विकास की जिन योजनाओं का खाका तैयार किया गया है, उन्हें तीव्र गति से लागू किया जाना आवश्यक है।

राज्य सरकार के सामने कई क्षेत्र हैं, जहां काम करने के व्यापक अवसर हैं।

 हर स्तर की शिक्षा ऐसा ही फ्रंट है, लेकिन फिलहाल इस क्षेत्र में सुधार के लिए अपेक्षित कवायद नहीं दिखती।

 बिहार बोर्ड का मेरिट घोटाला उजागर होने के बाद मुख्यमंत्री के निर्देश पर दोषियों के खिलाफ बेशक कठोर एवं पारदर्शी कार्रवाई हुई, सरकार ने अपने-पराये का ख्याल किए बगैर हर आरोपी को जेल भिजवाया।

 बहरहाल, इसके विपरीत शिक्षा विभाग ने इस घोटाले से सबक लेकर स्कूलों में पठन-पाठन का स्तर सुधारने के लिए अपेक्षित कदम नहीं उठाए ताकि भविष्य में ऐसे घोटालों की गुंजाइश ही नहीं रहती।

 जब तक स्कूलों में पढ़ाई-लिखाई का अच्छा माहौल नहीं बनेगा, परीक्षाओं में नकल और रिजल्ट में धांधली रोकना नामुमकिन होगा।

 इसी प्रकार राज्य की चिकित्सा एवं स्वास्थ्य सेवाएं बदहाल स्थिति में हैं।

 अस्पतालों में चिकित्सा सुविधाओं से लेकर कार्यसंस्कृति तक से जुड़ी समस्याएं हैं।

 इस दिशा में युद्धस्तर पर प्रयास किया जाना जरूरी है।

 सड़कों का खस्ताहाल एक अन्य चुनौती है।

 इस साल बारिश और बाढ़ ने सड़कों की शक्ल कुछ ज्यादा ही बिगाड़ दी है।

 राज्य सरकार ने ऐसा सड़क नेटवर्क विकसित करने की घोषणा की थी जिससे राज्य के एक से दूसरे कोने तक पहुंचने में पांच घंटे से अधिक समय न लगे।

 फिलहाल यह लक्ष्य दूर की कौढ़ी है।

 आम आदमी के प्रति पुलिस का व्यवहार एक गंभीर समस्या है।

 इस बारे में छिटपुट प्रयास तो हुए लेकिन ठोस परिणाम नहीं दिखा।

 पुलिस अभी भी आम आदमी के प्रति मित्रवत सोच नहीं रखती।

 इस वजह से लोग अत्याचार सहते हुए भी पुलिस के पास जाने में संकोच करते हैं।

 इन तमाम अपेक्षाओं की पूर्ति के लिए राज्य सरकार के अनुभवी मंत्रियों को पहल करनी होगी।

 उम्मीद की जानी चाहिए कि सरकार के कार्यकाल का दूसरा साल नीतीश कैबिनेट के ‘टीमवर्क’ का साल साबित होगा।

 स्थानीय समाचार : बिहार , सौजन्य – दैनिक जागरण, 21-11-2016।

