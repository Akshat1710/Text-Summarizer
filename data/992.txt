आरक्षण की फांस (दैनिक जागरण)।

बचपन में मेरे बाबा अक्सर घाघ की यह प्रचलित कहावत बड़े गर्व से सुनाया करते थे- उत्तम खेती मध्यम बान (व्यापार), निषिद चाकरी भीख निदान।

 यानी खेती का काम सबसे उत्तम है।

 उसके बाद व्यापार का नंबर आता है, चाकरी अर्थात नौकरी तो निषिद्ध है और भीख मांगना सबसे निकृष्ट काम है।

 वह नौकरी के लिए रंगून गए थे और कुछ ही दिन में अपने अधिकारी पर कागज फेंककर आ गए थे।

 कहते थे कि मैंने जीवन में किसी की चाकरी नहीं की।

 उस समय कल्पना भी नहीं की थी कि कभी ऐसा दिन भी आएगा कि लोग नौकरी के लिए किसी की जान लेने और देने पर उतारू हो जाएंगे।

 हरियाणा में जाटों का आरक्षण के लिए आंदोलन इस बात की फिर तस्दीक करता है कि दरअसल समाज में आर्थिक व्यवस्था का क्रम बदल गया है।

 आरक्षण की मांग करने वाले जाट, पाटीदार, मराठा और कापू सभी खेती करने वाली जातियां हैं।

 आज की वास्तविकता यह है कि खेती अब उत्तम नहीं रह गई।

 खेती करने वालों को अचानक लग रहा है कि वे तो सामाजिक-आर्थिक व्यवस्था की निचली पायदान पर पहुंच गए।

 आबादी बढ़ने के साथ ही प्रति परिवार खेती लायक जमीन का रकबा घटता जा रहा है।

 पांच एकड़ खेत का मालिक भी बीस हजार रु महीने से ज्यादा नहीं कमाता।

 ऐसे में वह न तो बच्चों को अच्छी शिक्षा दे पा रहा है और न ही परवरिश।

 खेती से कुछ होता नहीं और नौकरी मिलती नहीं।

 तो ऐसे में आरक्षण उम्मीद की एक किरण की तरह नजर आता है।

, पिछले 70 सालों में सरकारों ने कृषि क्षेत्र की जो उपेक्षा की है वह समाज के अलग अलग वर्गो से आरक्षण के लिए उठती मांग के रूप में हमारे सामने है।

 इसका असर यह है कि जातीय वर्णक्रम में जो जहां है वह वहां से नीचे जाना चाहता है।

 अभी तक सवर्णो में शुमार होकर गर्व करने वाले पिछड़ा वर्ग में शुमार होने को आतुर हैं।

 जो पिछड़े वर्ग में हैं वे दलितों और आदिवासियों में शामिल होना चाहते हैं।

 जाट आरक्षण का मामला 1990 में ही सुलझ सकता था अगर वीपी सिंह ने समाजवादी चिंतक मधु लिमये की बात मान ली होती।

 लिमये का सुझाव था कि पिछड़ा वर्ग के आरक्षण की अनुशंसा में जाटों को भी शामिल कर लिया जाए।

 इससे उनकी सरकार बच जाएगी।

 देवीलाल न विरोध कर पाएंगे और न ही जनता दल छोड़ पाएंगे, लेकिन वीपी सिंह नहीं माने।

 बाद में जो हुआ सबको पता है।

, दूसरी गलती वाजपेयी सरकार ने की।

 उसने राजस्थान के चुनाव जीतने के लिए राज्य में जाटों को पिछड़ा वर्ग में शामिल करने की मांग स्वीकार कर ली।

 जब कैबिनेट में यह प्रस्ताव आया तो यशवंत सिन्हा और अरुण शौरी ने चेतावनी दी थी कि भविष्य में इसकी भारी कीमत चुकानी पड़ेगी।

 चूंकि राजनीतिक दलों के लिए तात्कालिक राजनीतिक हित सबसे अहम होते हैं इसलिए मनमोहन सरकार ने जाते जाते जाटों के आरक्षण की व्यवस्था कर दी।

 सुप्रीम कोर्ट ने उसे खारिज कर दिया।

 1आरक्षण के लिए संविधान ने कुछ मानक तय किए हैं।

 पहली शर्त यह है कि वह जाति या समुदाय सामाजिक भेदभाव का शिकार रहा हो, जिसके कारण उसे शिक्षा, रोजगार और संपत्ति अर्जित करने के समान अवसर न मिल पाए हों।

 इस समय आरक्षण की मांग करने वाली जातियों के बारे में अभी तक ऐसा कोई अध्ययन सामने नहीं आया है जिससे यह निष्कर्ष निकाला जा सके कि उन्हें भेदभाव का शिकार होना पड़ा है और उसकी वजह से उन्हें शिक्षा और रोजगार के अवसर से वंचित होना पड़ा।

 उलटे ये जातियां भूमि धारक हैं और संपत्ति अर्जित करना उनके लिए कभी मुश्किल नहीं रहा।

, उनकी समस्या सामाजिक भेवभाव की नहीं आर्थिक है, जो उन्हें शिक्षा और रोजगार के अवसरों से वंचित कर रही है।

 उनकी आर्थिक स्थिति कमजोर होने के दो बड़े कारण हैं।

 एक, प्रति परिवार खेती योग्य का रकबा घटना।

 दूसरा, खेती का घाटे का सौदा बन जाना।

 आरक्षण अब राजनीति का मुद्दा बन गया है और इसीलिए संविधान में निर्धारित सामाजिक मानकों के बजाय उसका फैसला वोट की ताकत के आधार पर होने लगा है।

 हरियाणा में जाट आरक्षण की मांग कर रहे आंदोलनकारियों ने हिंसा का जो प्रदर्शन किया वह आंदोलन के पूरी तरह राजनीतिक हो जाने और राज्य सरकार की नाकामी को उजागर करता है।

 जाति के आधार पर व्यासायिक प्रतिष्ठानों में तोड़फोड़ और आगजनी से समाज में एक बड़ी दरार पड़ गई है।

 आंदोलनकारियों ने अपनी मांग को जाट बनाम अन्य की लड़ाई बना दिया।

 यह सत्ता से बाहर हो जाने का आक्रोश नजर आता है।

 बीस साल बाद प्रदेश में गैर जाट मुख्यमंत्री बना है।

 इसे जाट स्वीकार नहीं कर पा रहे।

 वह कुल आबादी का 29 फीसद हैं।

 1966 में अलग राज्य बनने के बाद से हरियाणा के दस में से सात मुख्यमंत्री जाट रहे हैं।

, आरक्षण के लिए तो जाट 1991 से ही आंदोलन कर रहे हैं।

 इसी बार वह इतना हिंसक हुआ।

 1मोदी सरकार के सामने प्रशासनिक और राजनीतिक चुनौती है।

 हरियाणा के मुख्यमंत्री की प्रशासनिक अनुभव की कमी साफ नजर आ रही है।

 राज्य के समाज को जोड़ने के लिए केंद्र को कुछ करना पड़ेगा, लेकिन उससे बड़ी चुनौती है आरक्षण की बढती नई मांग से निपटने की।

 जिस रफ्तार से आरक्षण की मांग करने वालों की संख्या बढ़ रही है उसे पूरा करने के लिए 50 फीसदी की सीमा को तोड़ना पड़ेगा।

 तमिलनाडु और कर्नाटक की सरकारें ऐसा कर चुकी हैं, लेकिन ऐसा करने से तो आरक्षण की मूल अवधारणा ही निर्थक हो जाएगी।

 कहीं नई मांग आरक्षण खत्म करने का आधार तैयार करने के लिए तो नहीं है।

 यह सवाल गुजरात के पाटीदार आंदोलन के समय से उठा है।

 पाटीदारों का तर्क था कि हमें भी आरक्षण दो या फिर उसे खत्म ही कर दो।

 केंद्र सरकार के सामने दो मुश्किल विकल्प हैं कि वह इन समुदायों को आरक्षण देकर अपनी समस्या बढ़ाए या देने से मना करके।

,  ।

सौजन्य:- दैनिक जागरण ,25.02.2016,प्रदीप सिंह( राजनीतिक विश्लेषक और वरिष्ठ स्तंभकार हैं)।

