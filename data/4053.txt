बेमानी होती चली जा रही बजट की कवायद (बिजनेस स्टैंडर्ड)।

किसी कारोबारी अखबार में स्तंभ लिखने वाले के लिए एक मुसीबत यह है कि उसे बजट के ठीक एक दिन पहले भी लिखना पड़ सकता है।

 ऐसे में अपने साथियों के दबाव में वह अनावश्यक पूर्वानुमान लगाता है।

 आपकी सामान्य समझ आपसे कहती है कि आपको डॉनल्ड ट्रंप के बारे में लिखना चाहिए लेकिन ऐसा होता नहीं है और आपको मजबूरन बजट पर लिखना पड़ता है।

, अगर आपके अनुमान सही साबित होते हैं तो आपको कोई श्रेय नहीं दिया जाता है क्योंकि दर्जनों अन्य लोगों ने कमोबेश यही अनुमान जताया होता है।

 बाद वाले सप्ताहों में बजट शाखा के अधिकारियों के खुश रहने के दिन होते हैं।

 लेकिन अगर आप गलत साबित होते हैं, जैसा कि अक्सर होता भी है तो तो आप इस कदर चिढ़ जाते हैं कि आप वित्त मंत्री के कटु आलोचक बन जाते हैं।

 आप मानो कह उठते हैं कि उनकी हिम्मत कैसे हुई आपके प्रतिकूल बजट पेश करने की।

, लेकिन इन सारी बातों के बीच सरकारों और मीडिया ने बजट का कुछ ऐसा राजनीतिक प्रचार-प्रसार किया है कि हम सभी एक मूल सच को लगभग भूल चुके हैं।

 वह यह कि बजट कुछ और नहीं बल्कि नागरिकों से उगाही करने की कवायद है।

 सरकार भी कोई समृद्घि की अग्रदूत नहीं है।

 हो भी कैसे सकती है जब वह आपकी आय का करीब आधा हिस्सा छीन लेती है।

हर बजट में बहुचर्चित व्यय क्षेत्र भी होता है जिसे मैं भाग एक की गाथा कहता हूं।

 इसे बताना अपने आप में एक कला है और वित्त मंत्री यही काम करते हैं।

 मजेदार बात यह है कि हर कोई इसका आनंद लेता है।

 परंतु इसका एक हिस्सा ऐसा होता है जो अच्छी तरह दबा ढका रहता है।

 वित्त विधेयक के कागजों की गहराई में दबे इस हिस्से का उद्देश्य होता है राजस्व जुटाना।

 हकीकत में यह एक तरीका है जिसकी मदद से आयकर विभाग के अधिकारी, सनदी लेखाकार और कर से जुड़े अधिवक्ताओं की कमाई होती है।

, इसे अफगान बुजकशी का आधुनिक संस्करण माना जा सकता है।

 बुजकशी के बारे में अगर आपको नहीं पता हो तो बता दें कि तालिबान तक ने उस पर प्रतिबंध लगा दिया है।

 लेकिन बुजकशी में जहां बकरे की लाश के साथ खेला जाता हैं यहां करदाता को शिकार बनाया जाता है।

 कई बार अनुमानित राजस्व हासिल हो जाता है लेकिन ऐसा केवल तभी होता है जब उपरोक्त तीनों के बीच संयोजन हो जाए जबकि ऐसा कम ही होता है क्योंकि अगर सारे सहमत हो गए तो फिर शिकायत का अवसर ही नहीं रह जाएगा।

 बहरहाल ये सारी बातें एक अत्यंत कड़े तथ्य के सामने महत्त्वहीन हो जाती हैं।

 सरकारी व्यय का 65 फीसदी पहले ही कर्मचारियों के वेतन और उनकी पेंशन आदि के लिए निर्धारित होता है।

 इसके अलावा इसकी मदद से ही सब्सिडी दी जाती है।

 इन दोनों व्ययों के लिए गए ऋण के ब्याज की भरपाई भी इसी मद में होती है।

 आपके करों की खपत इनके अलावा रक्षा क्षेत्र के व्यय में भी होती है।

 इनको किसी भी तरह कम नहीं किया जा सकता है।

 यानी कुछ धनराशि उसमें भी जाती है।

 ज्यादा बुरी खबर यह है कि इस बार रेलवे को भी आम बजट का हिस्सा बना दिया गया है।

 अब तक करीब 72 फीसदी व्यय हो चुका है और ऐसे में तयशुदा लागत की स्थिति और अधिक खराब हो गई है।

, अर्थशास्त्र नहीं केवल राजनीति, ऐसे में वित्त मंत्री के पास बदलाव की बहुत कम गुंजाइश है।

 ऐसे में बजट में व्यक्त आर्थिक विषयवस्तु पर चर्चा करना और भी मुश्किल हो जाता है।

 हर कोई अपने-अपने निष्कर्ष निकालने के लिए स्वतंत्र है।

 इस तरह आखिर में हमारे पास केवल राजनीतिक विषयवस्तु ही शेष रह जाती है।

 जाहिर है जब धन नहीं हो तो अक्सर मार्केटिंग से ही काम चलाना पड़ता है।

 कई बार तो खराब विचारों की मार्केटिंग से।

 पुराने वक्त में इनको परीकथा कहा जाता था।

, यही वजह है कि आज के दौर में केंद्रीय बजट पूरी तरह निरर्थक कवायद रह गई है।

 इसका उपयोग केवल राजनीतिक वर्ग का समर्थन करना रह गया है।

 सरकार अपनी मर्जी से अधिकारी नियुक्त करती है और वे उसके अनुकूल निर्णय करते हैं।

 पुराने जमाने में इसके पीछे एक आदर्श उद्देश्य हुआ करता था कि इसकी मदद से संसाधनों का आवंटन किया जाएगा लेकिन कवायद का वह अर्थ तो अब करीब आधी सदी पीछे छूट गया है।

 इसका परिणाम यह हुआ कि बीते 50 सालों में देश की तमाम अन्य बातों की तरह बजट भी महज एक मजाक बन कर रह गया है।

 राजनेताओं ने अन्य बातों की तरह इसे भी अपने लोकलुभावनवाद के लिए इस्तेमाल किया है।

, उदाहरण के लिए जरा सबके लिए मूलभूत आय के नवीनतम विचार के बारे में सोचिए।

 यह मनरेगा का ही एक व्यापक स्वरूप है।

 देश को इसकी आवश्यकता हो या नहीं लेकिन इस वर्ष या अगले वर्ष यह लागू होकर रहेगा।

 जन धन खातों में पैसा आकर रहेगा।

 अगर आप याद करेंगे तो पाएंगे कि मनरेगा के साथ भी ठीक यही हुआ था।

 सभी समझदार लोगों ने इसकी आलोचना की थी लेकिन यह लागू किया गया।

, कुलमिलाकर कहा यही जा सकता है कि कुछ एक अवसरों को छोड़ दिया जाए तो एक वक्त की अत्यंत गंभीर कवायद रहा बजट अब चुनाव जीतने का बहाना बनकर रह गया।

 इस प्रक्रिया में लोगों की जेब भरने के उपाय तलाश किए जाते हैं।

 उस सीमित संदर्भ में देखें तो कहा जा सकता है कि यह अभी भी एक हद तक संसाधन आवंटन का ही स्रोत बना हुआ है।

 ऐसे में कल जब आप वित्त मंत्री द्वारा की जा रही बजट घोषणाओं को सुनें तो उनमें कोई आर्थिक समझदारी तलाश करने की जहमत मत उठाइएगा क्योंकि अगर वह हुई भी तो उसका हिस्सा बहुत कम होगा।

, – टीसीए श्रीनिवास राघवन।

सौजन्य- बिजनेस स्टैंडर्ड।

