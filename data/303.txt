पुराने दिनों की आस (दैनिक जागरण : Editorial)।

मुंबई में एक प्रमुख स्थान पर होर्डिग लगी है, जिस पर लिखा है ‘उम्मीदों का प्रदेश-उत्तर प्रदेश’।

 इस होर्डिग पर लिखी बातों का संदेश उत्तर प्रदेश में विकास और निवेश की संभावनाओं से संबंधित है।

 अगर इस शीर्षक और संदेश को बैंकों के जमा और ऋण के 45 प्रतिशत अनुपात (31 मार्च 2014 के आंकड़ों के अनुसार) की पृष्ठभूमि में देखें तो सारी बातें खोखली और दिखावटी नजर आने लगती हैं।

 तमिलनाडु और आंध्र प्रदेश जैसे राज्य भी हैं जहां जमा के मुकाबले ऋण का अनुपात क्रमश: 122 और 111 प्रतिशत तक है।

 साफ है कि उत्तर प्रदेश के मुकाबले तमिलनाडु और आंध्र प्रदेश जैसे राज्यों में बैंकर निवेश, लाभ की संभावना, ब्याज और मूलधन की रिकवरी के लिए माहौल कहीं अधिक बेहतर महसूस करते हैं।

, उत्तर प्रदेश में औद्योगिकीकरण के इतिहास में बैंकों और दूसरे संस्थागत कर्जदाताओं की नाखुशी की कहानियों के अनगिनत अध्याय हैं।

 बैंकों और अन्य संस्थानों ने टेक्सटाइल, जूट, लेदर, ऊनी वस्त्रों से जुड़े उद्योगों में बड़े पैमाने पर धन गंवाया है।

 बैंकों ने इन कहानियों से जो सबक सीखे हैं वे उन्हें उत्तर प्रदेश में उद्योगों को कर्ज देने से रोकते हैं।

 मौजूदा समय उत्तर प्रदेश में बैंकों की ओर से जो कर्ज दिया जाता है वह ज्यादातर व्यापार-व्यवसाय के लिए होता है, न कि उद्योगों के लिए।

 कानपुर शहर लगभग सभी टेक्सटाइल, ऊनी वस्त्र और लेदर फैक्टियों के बंद हो जाने के बाद एक प्रकार से मृत शहर नजर आता है।

 जाहिर है, सरकार को विश्वास, उत्साह, आशा और अवसरों का माहौल नए सिरे से रचना होगा ताकि कर्जदाता उद्योगों को कर्ज देने के लिए फिर से प्रेरित हों।

, कानपुर, आगरा, उन्नाव और लखनऊ आदि शहरों वाले मध्य उत्तर प्रदेश में एक बड़ी संख्या बीमार-बदहाल उद्योगों की है।

 सरकार को उद्यमियों के साथ मिलकर इन उद्यमों को फिर से जिंदा करने के लिए एक गंभीर पहल करनी होगी।

 ऐसे तमाम उद्यम अभी भी हैं जो भरपूर संभावनाएं जगाते हैं।

 यदि उन्हें उनके संकट से उबारा जाए तो वे लाभ और स्थायित्व की राह पर फिर से चल सकते हैं।

 इसी तरह जो उद्यम ऐसी हालत में पहुंच गए हैं कि उन्हें फिर से जिंदा नहीं किया जा सकता उनको बंद कर देने की जरूरत है।

 उनकी संपत्तियों, खासकर जमीन आदि को वैकल्पिक कामों के लिए इस्तेमाल किया जाना चाहिए।

, कानपुर शहर अति शिक्षित और तकनीकी रूप से दक्ष मानव संसाधन उत्पन्न करता रहा है।

 यह सात विश्वविद्यालयों (डीम्ड विश्वविद्यालय समेत) का शहर है।

 प्रतिष्ठित आइआइटी, केमिकल, टेक्सटाइल, लेदर और सुगर तकनीक के संस्थान इस शहर की पूंजी हैं।

 इसके अतिरिक्त कृषि विश्वविद्यालय भी है।

 सिलसिला यहीं नहीं रुकता।

 कई अन्य संस्थान और प्राविधिक विश्वविद्यालय भी छात्रों को उच्च-तकनीकी शिक्षा के अवसर प्रदान करते हैं।

 इसके अलावा न जाने कितने निजी और सरकारी कालेज हैं, जो इंजीनियरिंग, बिजनेस मैनेजमेंट, मेडिकल साइंस, कामर्स आदि विषयों की डिग्री प्रदान कर रहे हैं।

 इसी तरह लखनऊ, आगरा, इलाहाबाद आदि शहरों में भी तमाम कालेज और विश्वविद्यालय हैं।

1इन सभी संस्थानों से बड़े पैमाने पर योग्य और तकनीकी रूप से दक्ष युवा निकल रहे हैं, लेकिन उनके पास रोजगार के पर्याप्त अवसर नहीं हैं।

 इसके चलते वे या तो दूसरी जगहों पर पलायन कर जाते हैं या फिर इस क्षेत्र में शिक्षित बेरोजगारों की संख्या बढ़ाते हैं।

 एक ऐसे समय जब टिकाऊ आर्थिक विकास के लिए मानव संसाधन को वैश्विक स्तर पर सबसे महत्वपूर्ण संसाधन के रूप में देखा जा रहा है तब उसके इस्तेमाल में यदि तनिक भी कमी अवसर हाथ से निकल जाने देना जैसा है।

, उत्तर प्रदेश के अन्य क्षेत्रों के विपरीत मध्य क्षेत्र के विकास की योजना में दो तरह से काम होना चाहिए।

 एक, बंद हो चुके अथवा बीमार उद्योगों को पुनर्जीवित करना और बीपीओ, केपीओ, टेक्नालॉजी हब जैसे आधुनिक उद्योगों के लिए भौतिक, वित्तीय और मानव संसाधन की ताकत झोंकना।

 कानपुर और लखनऊ के बीच 75 किलोमीटर की पूरी दूरी में और उसके अगल-बगल दो-तीन किलोमीटर तक के दायरे को उद्योगों के हब के रूप में विकसित किया जाना चाहिए।

 इसी तरह कानुपर और फरुखाबाद के बीच सौ किलोमीटर की दूरी को इत्र और हैंडीक्राफ्ट उत्पादकों, कोल्ड स्टोरेज और कमोडिटी मंडियों के ठिकाने के रूप में विकसित करने की जरूरत है।

, निर्माणाधीन आगरा-लखनऊ एक्सप्रेस वे पर छह नई टाउनशिप बनाई जा सकती हैं।

 दोनों तरफ तीन-तीन।

 इन्हें इस तरह स्थापित किया जाना चाहिए कि उनके बीच कम से कम पचास किलोमीटर का अंतर हो।

 इन नई टाउनशिप को स्मार्ट सिटी होना चाहिए, जिसमें आवासीय, व्यावसायिक और औद्योगिक जोन हों।

 औद्योगिक गतिविधियों के इन सभी केंद्रों को आपस में एक्सप्रेस वे से जोड़ा जाना चाहिए ताकि लोगों के साथ सामान की सुगम आवाजाही हो सके।

 ऐसे एक्सप्रेस वे की आवश्यकता केवल आगरा-लखनऊ, कानपुर-फरुखाबाद और कानपुर-लखनऊ के बीच ही नहीं है, बल्कि फरुखाबाद से लखनऊ और आगरा आदि स्थानों के लिए भी है।

, लखनऊ एयरपोर्ट यद्यपि शहर के बाहर है, लेकिन यह दो बड़े शहरों-लखनऊ और कानपुर के लोगों की जरूरतें पूरी करता है।

 इसे बड़े रूप में विकसित करने की जरूरत है।

 विशेष जोर इसे हब के रूप में स्थापित करने पर होना चाहिए।

 एयरलाइंसों को इसके लिए प्रोत्साहित करना चाहिए कि वे न केवल लखनऊ से देश के अन्य बड़े शहरों के लिए उड़ानें शुरू करें, बल्कि आगरा, वाराणसी, इलाहाबाद, गोरखपुर आदि उत्तर प्रदेश के प्रमुख शहरों के लिए हवाई संपर्क कायम करें।

 इससे पूरा उत्तर प्रदेश आर्थिक दृष्टिकोण से व्यापक रूप में भारत से जुड़ जाएगा।

, इस क्षेत्र के लिए विकास योजना तैयार करने के लिए टेक्सटाइल, लेदर, वेयरहाउसिंग जैसे परंपरागत उद्योगों से लेकर आइटी-साफ्टवेयर, हार्डवेयर, केपीओ, बीपीओ, फार्मा जैसे आधुनिक उद्योगों की गहरी समझ की जरूरत होगी।

 मध्य उत्तर प्रदेश के विकास की योजना निश्चित ही जटिल होगी, लेकिन यह अन्य क्षेत्रों के लिए भी उत्प्रेरक का काम करेगी।

 जो सुझाव दिए गए हैं उनके दो मुख्य आधार हैं।

 एक, इस क्षेत्र का औद्योगिक और व्यावसायिक माहौल के लिए इस्तेमाल किया जाता रहा है और दो, इस क्षेत्र के विकास की योजनाओं के क्रियान्वयन की करीब से निगरानी की आवश्यकता होगी।

 लखनऊ में मौजूदा सत्ता प्रतिष्ठान से नजदीकी के कारण यह आधार पूरा हो सकता है।

 पूरे कार्यक्रम के लिए अच्छे-खासे वित्तीय स्नोतों के निवेश की जरूरत होगी।

 इसके साथ ही राजनीतिक कार्यपालिका को समय भी खपाना होगा और विकास की योजनाओं पर अपना ध्यान भी लगाना होगा।

 इस क्षेत्र को पुनर्जीवित किए बिना उत्तर प्रदेश का आर्थिक विकास नहीं होने वाला।

 इसीलिए यह काम प्राथमिकता सूची में सबसे ऊपर होना चाहिए।

– जीएन वाजपेयी ( सेबी और एलआइसी के चेयरमैन रह चुके हैं)।

सौजन्य :- दैनिक जागरण , 21.11.2015।

