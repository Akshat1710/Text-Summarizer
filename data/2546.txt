संपादकीय : आतंक के मोर्चे पर बरकरार हैं चुनौतियां (नईदुनिया)।

जम्मू-कश्मीर के कुलगाम जिले में रविवार को एक मुठभेड़ में चार आतंकवादी मारे गए, जबकि दो भारतीय जवान शहीद हो गए।

 इस दौरान लोगों और सुरक्षा बलों के बीच हिंसक झड़पें भी हुईं, जिनमें 25 से अधिक लोग घायल हुए।

 ये घटना आतंकवाद के मोर्चे पर भारत के सामने जारी चुनौतियों को रेखांकित करती है।

 इसके साथ ही 2000 रुपए के नए जाली नोटों के भारतीय बाजार में पहुंचने की खबर को जोड़कर देखें, तो इन चुनौतियों की गंभीरता और भी स्पष्ट होती है।

 बेशक एक या दो घटना के आधार पर निष्कर्ष नहीं निकाला जाना चाहिए, किंतु ऐसी वारदात में छिपे संदेशों से आंख मूंदना भी सही नजरिया नहीं हो सकता।

, पैगाम यह है कि नोटबंदी जैसा बड़ा कदम भी दहशतगर्दी और फर्जी नोटों के कारोबार के खात्मे के लिए काफी नहीं है, खासकर उस हालत में जब पड़ोस में बेखौफ और बेशर्म दुश्मन देश मौजूद हो।

 नोटबंदी से जाली नोटों के कारोबार और आतंकवादियों की फंडिंग को झटका जरूर लगा होगा, लेकिन ऐसा लगता है कि पाकिस्तान में बैठे आतंक के कारोबारियों ने उसका तोड़ निकाल लिया है।

 ताजा समाचार है कि पाकिस्तान में भारतीय जाली नोट तैयार करने का धंधा बदस्तूर कायम है।

 कुछ रोज पहले राष्ट्रीय सुरक्षा एजेंसी (एनआईए) और सीमा सुरक्षा बल (बीएसएफ) ने 2000 रुपए के 40 नकली नोट बरामद किए।

 इन्हें बांग्लादेश होते हुए भारत लाया गया था।

 इस कार्रवाई के दौरान एनआईए और बीएसएफ को जानकारी मिली कि 2000 रुपए के नए नोट आने के दो महीनों के अंदर पाकिस्तान में उसके जाली संस्करण छाप लिए गए।

 उसके बाद पाकिस्तान में बैठे तस्करों ने भारत-बांग्लादेश सीमा के जरिए नए जाली नोटों की तस्करी शुरू कर दी।

 बरामद नोटों से खुलासा हुआ कि जाली नोटों के कारोबारी असली भारतीय नोट में शामिल 17 में से 11 सिक्युरिटी फीचर्स को कॉपी करने में कामयाब हो गए हैं।

 इससे नकली नोटों को पहचानना मुश्किल हो गया है।

 जांच अधिकारियों ने आशंका जताई है कि जल्द ही ऐसे नकली नोट बड़ी संख्या में भारतीय बाजार में पहुंच सकते हैं।

 कुछ मीडिया रिपोर्टों में भारत प्रतिभूति मुद्रण तथा मुद्रा निर्माण निगम लिमिटेड (एसपीएमसीआईएल) के अधिकारियों के हवाले से बताया गया है कि नए नोटों के फीचर्स पुराने 1000 और 500 के नोटों के समान ही हैं।

 इसलिए इनकी कॉपी करना बहुत मुश्किल नहीं है।

, अब जबकि नए जाली नोट आ गए हैं, तो क्या इनके जरिए आतंकवाद की फंडिंग दोबारा शुरू होने में देर लगेगी।

 ये विकट प्रश्न भारत के सामने आ खड़ा हुआ है।

 वैसे भी हकीकत यही है कि नोटबंदी आतंकवाद और जाली नोटों की समस्या खत्म करने की दिशा में मात्र एक कदम था।

 पाकिस्तान से निपटने और जम्मू-कश्मीर के लोगों का भरोसा जीतने में जब तक सफलता नहीं मिलती, इनसे जुड़ी चुनौतियां बरकरार रहेंगी।

 अत: केंद्र को इन मोर्चों पर अविलंब प्रभावी कदम उठाने चाहिए।

, सौजन्य- नईदुनिया।

