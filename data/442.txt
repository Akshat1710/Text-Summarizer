बजट : सरकार पर ‘उम्मीदों’ का दबाव (प्रो. गौरव वल्लभ) (पत्रिका)।

केन्द्रीय वित्त मंत्री अरुण जेटली इस बार एक फरवरी को देश का बजट पेश करेंगे।

 यह बजट कई मायनों में नयापन लिए हुए होगा।

 रेल बजट को आमबजट के साथ पहली बार पेश किया जाएगा।

 देखना यह है कि नोटबंदी के कड़े फैसले व पांच राज्यों में चुनावों की छाया में जनता की उम्मीदों पर बजट कहां तक खरा उतरेगा।

, देश में बजट फरवरी माह के अंत की बजाए इस बार फरवरी माह के पहले दिन ही पेश हो रहा है।

 इससे सरकारी योजनाओं पर खर्च एक अप्रेल से ही शुरू हो जाएगा।

 इस लिहाज से भी यह बजट महत्वपूर्ण हो जाता है।

 अंतरराष्ट्रीय स्तर पर अमरीका के राष्ट्रपति डोनाल्ड ट्रंप की विस्तारपूर्ण राजकोषीय नीति के चलते वहां ब्याज दर में बढ़ोतरी हो सकती है।

 इसका सीधा असर देश में अमरीका से आने वाले निवेश पर पड़ सकता है।

, अमरीका में ब्याज दर कम रहने की स्थिति में ही वहां के निवेशक दूसरे देशों में निवेश करते रहे हैं।

 दूसरा, चीन की आर्थिक स्थिति ऐसी नहीं है कि वह बाहर ज्यादा निवेश कर सके।

 उसका ध्यान देश में ही निवेश पर केंद्रित रहेगा।

 अंतरराष्ट्रीय बाजार में कच्चे तेल की कीमतों में भी लगातार बढ़ोतरी हुई है।

, वर्तमान सरकार के पहले तीन बजट कच्चे तेल की कम कीमतों के दौर में ही पेश हुए हैं।

 पिछले साल हमारे देश में आर्थिक लिहाज से दो महत्वपूर्ण घटनाएं घटी हैं।

 एक विमुद्रीकरण और दूसरी इसी वर्ष से लागू होने वाला गुड्स एंड सर्विस टैक्स (जीएसटी) का पारित होना।

 जीएसटी देश में अब तक का सबसे बड़ा कर सुधार है।

 एफआरबीएम अधिनियम के तहत सरकार को राजकोषीय घाटा जीडीपी का 3 फीसदी तक रखना है।

, इसका दबाव भी सरकार पर बजट में रहेगा।

 यदि सरकार घाटे को 3 फीसदी तक नहीं लाती हैं तो अंतरराष्ट्रीय रेटिंग एजेंसियां देश की रेटिंग कम कर देंगी जिसका सीधा असर देश में होने वाले विदेशी निवेश पर पड़ेगा।

 इसलिए सरकार राजकोषीय घाटे को तीन फीसदी पर ही लाने का प्रयास करेगी।

 इसके लिए सरकार को कई योजनाओं की राशि में कटौती या फिर योजनाओं को बंद करना पड़ सकता है।

, सरकार के आय-व्यय के गणित इस प्रकार समझा जा सकता है कि इस समय सरकार के पास यदि 10 रुपए की आय है तो उसके 9 रुपए ऋण चुकाने, सब्सिडी और कर्मचारियों के वेत्तन-भत्तों में चले जाते हैं।

 यानी उसके पास अन्य योजनाओं के लिए सिर्फ एक रुपए बचता है।

 या यूं कहें कि सरकार के पास अपनी विकास की योजनाओं के लिए 10 फीसदी राशि ही बच पाती है।

 वैश्विक स्थितियों और विमुद्रीकरण के प्रभावों के बीच सरकार को बजट पेश करना है।

, विमुद्रीकरण के चलते असंगठित क्षेत्र में काम करने वाले बहुत से लोगों की नौकरियां चली गई हैं।

 इन नौकरियों को वापस लौटाने या इन लोगों को संगठित क्षेत्र में नौकरियां मिलें, ऐसे प्रयासों की उम्मीद भी सरकार से इस बजट में की जा सकती है।

 उम्मीद है कि सरकार बजट में मध्यम वर्ग को खुश करने के लिए कुछ राहत दे सकती है।

, वर्तमान में आयकर छूट सीमा 2.5 लाख रुपए तक है।

 सरकार इसको बढ़ा सकती है।

 यह सीमा 3 लाख रुपए या उससे कुछ अधिक हो सकती है।

 चूंकि व्यक्तिगत कर से सरकार से सरकार को ज्यादा आय नहीं होती है।

 यह कुल प्राप्तियों का लगभग 14 फीसदी है।

 इसलिए आयकर सीमा बढ़ाने से सरकार की आय पर विशेष प्रभाव नहीं पड़ेगा।

, सरकार का मुख्य फोकस कॉरपोरेट टैक्स पर रह सकता है।

 उम्मीद है कि सरकार कॉरपोरेट टैक्स कम करेगी क्योंकि विमुद्रीकरण के प्रभाव से निकलने में यह सहायक सिद्ध हो सकता है।

 इससे विमुद्रीकरण के चलते जिन लोगों की नौकरी चली गई है, उन्हें राहत मिल सकती है।

 कॉरपोरेट टैक्स कम करने पर निवेश बढ़ेगा और लोगों को संगठित क्षेत्र में नौकरियां मिल सकेंगी।

 सरकार ने विमुद्रीकरण को लेसकैश की तरफ मोडऩे का प्रयास किया है ताकि डिजिटल इकोनॉमी को बढ़ावा मिल सके।

 इसके लिए सरकार ने कई योजनाएं भी चलाई हैं।

, इस समय डिजिधन, लक्की ग्राहक योजना आदि चल रही हैं।

 सरकार बजट में डिजिटल इकोनॉमी को लेकर बड़ा ऐलान कर सकती है।

 इसको बढ़ावा देने के लिए कई और योजनाएं शुरू हो सकती है।

 फरवरी- मार्च में उत्तरप्रदेश समेत पांच राज्यों में चुनाव होने वाले हैं।

 इसलिए यह कहा तो जा रहा कि सरकार बड़ी लोकलुभावन घोषणाएं कर सकती है।

 मेरी व्यक्तिगत राय है कि ऐसा सरकार शायद ही करे।

, एक तो आम आदमी को बजट के प्रावधान एवं घोषणाओं को समझने में समय लगता है और पंजाब व गोवा में तो बजट के तीन दिन बाद ही वोट पड़ेंगे।

 दूसरा प्रधानमंत्री की अब तक छवि रही है कि वे लोकलुभावन घोषणओं की बजाए कड़े एवं दीर्घकालीन जनोपयोगी निर्णयों में विश्वास रखते हैं, इसे बनाए रखने के लिए भी ऐसी घोषणाओं से बचा जाएगा।

, फिर अगले साल तो अन्य राज्यों में चुनाव होंगे तो उसके लिए भी ऐसी घोषणाएं करनी पड़ेंगी।

 इस बार बजट में रेल बजट भी शामिल होगा जो अब तक अलग पेश होता रहा है।

 सरकार रेलवे की अनुपयोगी एवं कम उपयोगी संपतियों को मुद्रीकृत कर सकती है।

 ग्रामीण भारत को देंखें तो रबी की फसल की कीमतों में कमी आई है।

, देश में कई किसान कर्ज के बोझ से आत्महत्याएं कर रहे हैं।

 सरकार पर किसानों के कर्ज माफ करने का दबाव है।

 इससे उम्मीद है कि सरकार किसानों का कर्जमाफी जैसे घोषणाएं कर सकती है।

 ग्रामीण भारत में कृषि, पशुपालन और अर्थव्यवस्था को बूस्ट देने के लिए इनकी बजट राशि के आवंटन में बढ़ोतरी की जा सकती है।

 कुल मिलाकर यह बजट भारत को इंडिया से मिलाने की कोशिश के साथ राजकोषीय घाटे के लक्ष्य को पूरा करने के दबाब वाला संतुलित बजट हो सकता है।

, सौजन्य- पत्रिका।

