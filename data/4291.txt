संदेह के बादल।

 (पत्रिका)।

तमिलनाडु में एक सप्ताह से चल रहा राजनीतिक संकट लोकतंत्र को शर्मसार करने वाला है।

 राजनीतिक संकट से अधिक इसे संवैधानिक संकट कहा जाएगा तो ज्यादा उचित होगा।

 राज्य के मुख्यमंत्री इस्तीफा दे चुके हैं लेकिन नए मुख्यमंत्री के शपथ लेने के बारे में किसी को कोई जानकारी नहीं है।

, सत्तारूढ़ अन्नाद्रमुक विधायक दल की नेता चुने जाने के बावजूद राज्यपाल, शशिकला को शपथ नहीं दिला रहे।

 देश जानना चाहता है कि ऐसा क्यों और किसके इशारे पर हो रहा है।

 कार्यवाहक मुख्यमंत्री पन्नीर सेल्वम इस्तीफा देने के बाद फिर मुख्यमंत्री बनने के प्रयास में हैं।

 बहुमत न होते हुए भी उनका मुख्यमंत्री पद पर बने रहना लोकतंत्र के माथे पर सवालिया निशान है।

 सम्पूर्ण मामले में राज्यपाल की भूमिका संदेह के घेरे में आ गई है।

, राज्यपाल को बताना चाहिए कि वे शशिकला नटराजन को मुख्यमंत्री की शपथ क्यों नहीं दिला रहे।

 अगर उन्हें लगता है कि शशिकला के खिलाफ सर्वोच्च न्यायालय का फैसला आने तक वे कोई कदम नहीं उठाएंगे तो उन्हें यह बात बतानी चाहिए।

 देश को ना सही कम से कम शशिकला को तो यह बात बता ही सकते हैं।

 अन्नाद्रमुक विभाजन की तरफ बढ़ रही है, यह उसका अंदरूनी मामला है।

 शशिकला खेमे की तरफ से विधायकों को होटल में बंदी बनाए रखने का मामला भी अदालत की देहलीज तक पहुंच चुका है।

, पुलिस भी इस मामले में छानबीन कर रही है।

 समूचे घटनाक्रम को लेकर अदालतों में याचिकाएं लगाई जा रहीं हैं।

 सवाल यह है कि यदि शशिकला ने आय से अधिक संपत्ति अर्जित की है तो उसका फैसला अदालत करेगी।

 लेकिन राज्यपाल को अपने संवैधानिक दायित्वों का निर्वहन निष्पक्ष ढंग से करना चाहिए।

 पिछले दिनों उत्तराखंड और अरुणाचल प्रदेश में सत्ता हथियाने को लेकर खेला गया खेल अब तमिलनाडु में दोहराया जा रहा है।

, राज्यपाल यदि अपनी भूमिका का निर्वहन नहीं कर रहे तो राष्ट्रपति को इसमें हस्तक्षेप करना चाहिए।

 राज्यपाल आखिरकार तो राष्ट्रपति के प्रतिनिधि के तौर पर ही काम करते हैं।

 संपूर्ण मामले में गृह मंत्रालय की चुप्पी भी हैरान करने वाली है।

 राज्यपाल ने यदि केन्द्र को रिपोर्ट नहीं भेजी तो क्या गृह मंत्रालय को अपनी तरफ से रिपोर्ट नहीं मांगनी चाहिए।

 गृह मंत्रालय अगर अपनी जिम्मेदारी नहीं समझ रहा है तो प्रधानमंत्री को हस्तक्षेप करके तमिलनाडु के हालात को फिर से पटरी पर लाने की पहल करनी चाहिए।

सौजन्य- पत्रिका।

