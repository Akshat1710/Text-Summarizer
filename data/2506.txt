केरल में कमल का संदेश (दैनिक जागरण : Editorial)।

भारतीय जनता पार्टी के बिहार में प्रदर्शन और राष्ट्रीय राजनीति में इसके प्रभाव से काफी दूर केरल में स्थानीय निकाय चुनावों ने पार्टी को प्रसन्न होने का मौका दिया है।

 ये चुनाव केरल में दो ध्रुवीय-कांग्रेस और वाम राजनीति में धीमे लेकिन निश्चित बदलाव की ओर संकेत देते हैं।

 भाजपा के नेतृत्व वाला गठबंधन केरल में 60 साल की राजनीतिक यथास्थिति के सक्षम विकल्प के तौर पर उभर रहा है।

 केरल में भाजपा कार्यकर्ता होना दशकों तक भारतीय राजनीति में शायद सबसे कम पारितोषिक वाला काम रहा है।

 पार्टी ने यहां कभी विधानसभा या लोकसभा सीट नहीं जीती है और इसलिए यह रिकॉर्ड प्रदर्शन है।

 भाजपा के लिए उत्साहित होने का यह पर्याप्त आधार है।

 वह वर्षो से केरल में अपनी उपस्थिति दर्ज कराने की कोशिश कर रही है, लगता है कि अब उसकी कोशिश रंग लाने जा रही है।

, केरल में स्थानीय निकाय चुनाव विधानसभा चुनाव से सिर्फ कुछ माह पहले होते हैं।

 इसलिए इन्हें विधानसभा चुनाव का पूर्वसंदेश माना जाता है।

 2010 में कांग्रेस के नेतृत्व वाले संयुक्त लोकतांत्रिक मोर्चा (यूडीएफ) ने स्थानीय निकाय चुनावों में 65 प्रतिशत से अधिक सीटें जीती थीं और फिर 2011 में विधानसभा चुनाव जीत लिए थे।

 इसलिए इस बार भी स्थानीय निकाय चुनाव के परिणाम 2016 में होने वाले विधानसभा चुनावों की पूर्वसूचना की तरह हैं।

, लेकिन दूसरे कारण से भी भाजपा के लिए ये चुनाव परिणाम रोचक हैं।

 ये बिहार चुनाव के ठीक बाद हुए और यहां जो विपरीत स्थिति उभरी वह रोचक और काफी चर्चा वाली रही।

 केरल भाजपा अध्यक्ष मुरलीधरन पहले ही बीफ मुद्दे के खिलाफ आगे आए और भाजपा ने मुख्यत: विकास की बात की और स्थानीय नेताओं का उपयोग किया।

 एसएनडीपी के साथ इसके गठबंधन का यह भी मतलब था कि पारंपरिक रूप से छोड़ दिए गए केरल के पिछड़े इझावा मतदाताओं को यह पार्टी आकर्षित कर रही है।

 तुलनात्मक रूप से देखें तो भाजपा का बिहार अभियान विकास और खुशहाली की थीम से शुरू हुआ था।

 इसका लक्ष्य सभी जातियों और धर्मो की रेखाओं से बाहर रहना था।

 बाद में यह बिना किसी कारण सांप्रदायिकता और अन्य प्रतिगामी विषयों की तरफ चला गया।

 इससे भाजपा को अपनी स्थिति बदलनी पड़ी, जबकि 2014 में विकास और खुशहाली की थीम ने लोगों के साथ ठीक से संबंध बनाया था और इससे नरेंद्र मोदी तथा भाजपा को सत्ता में आने में दिक्कत नहीं हुई थी।

 इसीलिए जब तथाकथित धर्मनिरपेक्ष लोगों और मानवाधिकार कार्यकर्ताओं की ओर से भाजपा पर हमले किए जा रहे हैं तब मलयाली लोग तीसरे विकल्प की तरफ जग गए हैं।

 हालांकि साफ और तेज सत्ता विरोधी लहर की वजह से कांग्रेस के नेतृत्व वाले यूडीएफ को हराते हुए वाम लोकतांत्रिक गठबंधन (एलडीएफ) ने प्रभावी प्रदर्शन किया, लेकिन इसे निश्चित तौर पर कोई लहर नहीं कहा जा सकता, क्योंकि कांग्रेस के नेतृत्व वाले गठबंधन ने पंचायत स्तर पर चेहरा बचाने लायक प्रदर्शन कर लिया और वह एलडीएफ जितनी 14 जिला पंचायतों में हिस्सेदार तो बन ही गई।

 ऐसा लगता है कि केरल फिर दाएं या बाएं झुकना नहीं चाहता है और यह राष्ट्रीय राजनीतिक परिदृश्य में हिस्सेदारी निभाना चाहेगा।

, आइए, एक बार परिणामों पर नजर डालें।

 941 पंचायतों में से 368 कांग्रेस के नेतृत्व वाले यूडीएफ और 542 वाम गठबंधन ने जीतीं।

 नगर निगमों में एलडीएफ ने कोल्लम, त्रिसूर और कोङिाकोड में स्पष्ट जीत हासिल की, जबकि यूडीएफ ने कोच्चि पर कब्जा जमाए रखा।

 तिरुअनंतपुरम में त्रिशंकु स्थिति है जहां भाजपा ने 100 में से 35 सीटें जीतकर ऐतिहासिक और सबसे अच्छा प्रदर्शन किया है।

 यहां कांग्रेस को महज 21 सीटें मिली हैं।

 एलडीएफ को जरूर 43 सीटें मिली हैं।

 इसी तरह नवगठित कन्नूर नगर निगम में एलडीएफ और यूडीएफ, दोनों ने 27-27 सीटें जीती हैं।

 यह एकमात्र नगर निगम है जहां भाजपा को एक भी सीट नहीं मिली।

 एलडीएफ ने 42, यूडीएफ ने 40 और भाजपा ने एक नगरपालिका पर जीत दर्ज की।

, इस चुनाव का एक परिणाम यह है कि भाजपा के प्रदर्शन की वजह से कई स्थानीय निकायों में त्रिशंकु वाली हालत है।

 तिरुअनंतपुरम में भाजपा की 35 सीटों पर जीत के कारण एलडीएफ को स्पष्ट बहुमत नहीं मिल सका।

 यहां 2010 में भाजपा को सिर्फ छह सीटें मिली थीं।

 त्रिसूर में भी भाजपा को छह सीटें मिली हैं और वहां भी यही हाल है।

, वस्तुत: भाजपा का उदय स्पष्ट है।

 अभी हाल में हुए अरुविकरी उपचुनाव में इसने अपना मत प्रतिशत बढ़ाया और इससे वाम उम्मीदवार की शिकस्त हुई।

 लेकिन अब इसकी प्रगति औचित्यपूर्ण और सीट जीतने वाली है और इसलिए यह राज्य की राजनीति में वास्तविक खिलाड़ी के रूप में उभर रही है।

 आने वाले महीनों में इसकी रणनीति क्या रूप लेती है और यह क्या करती है, इस पर बहुत कुछ निर्भर करता है।

 नरेंद्र मोदी सरकार का प्रदर्शन अब कई महीनों वाला हो गया है और केंद्र सरकार की ओर से विकास तथा अर्थव्यवस्था पर फिर अपना फोकस केंद्रित करने की वजह से केरल में भाजपा की संभावनाएं महत्वपूर्ण हो गई हैं।

 एसएनडीपी के साथ गठबंधन अपने पारंपरिक हिंदू वोट बैंक वाले एजेंडे से आगे बढ़ने वाला पहला कदम है।

 अब पार्टी विकास और अर्थव्यवस्था पर जोर दे रही है।

 यह चुनाव की दृष्टि से औचित्यपूर्ण और खेल बदलने वाली बातें हैं।

 पूरे आसार हैं कि चुनाव से पहले या बाद में गठबंधन के लिए भाजपा अन्य दलों को आकर्षित भी करेगी।

, केरल में आने वाले विधानसभा चुनाव सभी तीन पक्षों के लिए महत्वपूर्ण हैं।

 2016 में कांग्रेस के लिए यह एकमात्र आशा वाला प्रदेश है।

 जब से तृणमूल कांग्रेस ने पश्चिम बंगाल की सत्ता छीनी है, वाम दलों के लिए भी भारतीय राजनीति में राजनीतिक औचित्य बचाए रखने के लिए यह अंतिम आशा वाला राज्य है।

 इसी के साथ भाजपा को केरल में अपना खाता खोलने का प्रयास करना है।

 हालांकि पंचायत चुनाव के परिणाम आने वाले विधानसभा चुनावों के लिए एलडीएफ को अधिक उम्मीद का भाव देते हैं, लेकिन यह उसके लिए बिल्कुल निश्चिंतता वाला भाव भी नहीं देते।

 सौर ऊर्जा, बार के लिए रिश्वत आदि जैसे तमाम घोटालों के साथ सत्तारूढ़ दल के रूप में सभी तरह की चीजों से कांग्रेस के नेतृत्व वाले यूडीएफ को जूझना होगा।

 इसलिए जब देश बिहार के चुनाव नतीजे और इनमें भाजपा के प्रदर्शन का विश्लेषण कर रहा है तब संभव है कि केरल में एक नई राजनीतिक कथा लिखी जा रही हो।

 केरल के लोगों और संभवत: भाजपा के लिए 2016 का चुनाव मील का पत्थर साबित हो सकता है।

– राजीव चंद्रशेखर (राज्यसभा के निर्दलीय सदस्य हैं)।

सौजन्य :- दैनिक जागरण , 17.11.2015।

