अनुशासन संग स्वाभिमान भी जरूरी (दैनिक ट्रिब्यून)।

सेनाध्यक्ष जनरल बिपिन रावत ने सेना दिवस के मौके पर जवानों को साफ निर्देश दिया है कि सोशल मीडिया पर अपने गिले-शिकवे दर्ज करना गलत है।

 ऐसे वीडियो डालने वालों के खिलाफ कार्रवाई होगी।

 जनरल रावत ने यह हिदायत भी दी है कि जवानों को अपनी शिकायतें निर्धारित प्रक्रिया के तहत दर्ज करनी चाहिए, फिर उन्हें सहलाते हुए कहा कि यदि उनकी शिकायत पर सुनवाई नहीं होती तो वे मुझसे सीधा संपर्क करें।

 इसी तरह की भावनाएं रक्षा मंत्री ने भी व्यक्त की हैं।

नियमतः सेना और अर्धसैनिक बलों के जवानों को अनुशासन में रहना चाहिए।

 भारतीय सेना का लंबा इतिहास भी यही जताता है।

 भारत में संगठित सेना ब्रिटिश राज के दौरान बनी थी।

 तभी से स्कूलों में फौजी जवान के बारे में पढ़ाया जाता था।

 ‘नॉट टू क्वेश्चन व्हाई बट टू डू एंड डाई’ अर्थात जो आदेश मिला है उस पर कोई सवाल नहीं उठाना है।

 उसकी तामील करना है और ऐसा करते हुए जान भी कुर्बान कर देनी है।

 अपनी जगह सही होते हुए भी इसके गर्भ में एक और सच भी छुपा हुआ है कि जवान जज्बाती भी होते हैं, जरखरीद गुलाम नहीं।

किस तरह जवान मोर्चे पर जान हथेली पर लिए हुए डटा रहता है, पर उसके साथ ही अपनी संवेदनाओं की बांहों में भी झूलता रहता है।

 इसका एक लोकप्रिय उदाहरण है पं. चंद्रधर शर्मा गुलेरी की कहानी ‘उसने कहा था।

’ जाहिर है अनुशासन में पूरी तरह रमा हुआ जवान जिंदगी और मौत के बीच झूलते हुए भी अपने उस पहले प्यार को नहीं भूल पाता जो उसे अमृतसर में एक तरुणी ने अपनी ‘कुड़माई’ (सगाई) की जानकारी बहुत लजाते हुए बताई थी।

जवानों को पुरानी परंपरा के अनुसार अनुशासन का हर हाल में निर्वाह करना चाहिए।

 इससे कोई असहमत नहीं हो सकता।

 परंतु उनके अधिकारियों और राजनेताओं को भी ये मानकर चलना चाहिए कि उनकी संवेदनाओं का भी पूरा ध्यान रखा जाए।

 वे उनके राशन और अन्य सुविधाओं में बटमारी न करें।

 उनके लिए निर्धारित सामग्री चोर बाजार में न बेच खाएं।

 उनकी वर्दियों और जूतों की खरीदी पर कमीशनखोरी न करें।

 बड़े- बड़े रक्षा सौदों में लंबा हाथ मारने की जो बुराई पिछले कुछ दशकों से बढ़ती गई है, उस पर निर्ममता की हद तक रोक लगाने की व्यवस्था की जाए।

 बोफोर्स तोपों से लेकर वीवीआईपी अगुस्ता हेलीकाप्टरों की खरीदी के प्रकरण स्मृतियों में जीवित हैं।

अफसरों के घरों में तैनात जवानों से किस तरह का अपमानजनक व्यवहार किया जाता है, यह किसी से छुपा नहीं है।

 अफसरों के अलावा उनके परिवार के लोग भी उन जवानों से कितना संवेदनहीन व्यवहार करते हैं, उसकी असंख्य गाथाएं सुनने और पढ़ने को मिलती रहती हैं।

 सेवानिवृत्त कर्नल जसवीर भुल्लर की 1984 में चर्चित एक पंजाबी कहानी याद आ जाती है।

 उन दिनों वे चंडीगढ़ में पदस्थ थे।

 उनकी कहानी में एक फौजी अफसर की श्रीमती जी घर के काम में जुटे जवान की सरेआम लानत-मलामत सिर्फ इसलिए कर देती है कि वह जवान उनके पालतू प्यारे डॉगी को कुत्ता कह देता है।

 अफसर की पत्नी अपनी सारी सहेलियों के साथ उसे डपटकर कहती है-कुत्ते गलियों में आवारा घूमते हैं, हमारे यहां डॉगी का एक नाम होता है, उसे उसके नाम से ही पुकारा जाता है।

ऐसे दृश्य बहुतों ने देखे होंगे जब साहब अपने पैर आगे फैला देते हैं और जवान उन्हें नरम तौलिए से बड़ी सावधानी से पोंछते हुए मोजे और जूते पहनाता है।

 सहज ही प्रश्न उठता है कि युद्ध की रणनीति तय करने वाले और सरहद पर जाकर जूझने वाले अफसर के पास क्या इतना वक्त और इतनी संवेदना भी नहीं है कि वह अपने जूते-मोजे खुद पहन सके।

 वक्त का तकाजा है कि गहरी चुनौतियों से घिरे हुए भारत की सीमाओं पर तैनात जवानों के साथ मानवीय व्यवहार किया जाए।

 उन्हें अपने परिवारों से संवाद, संपर्क और मुलाकात के अवसर दिए जाते रहें।

 ये समझा जाए कि उनके सीने में भी दिल है।

 उनके दिमाग में भी जज्बात की लहरें उठती हैं।

 जब वो देश के लिए मर-मिटने के लिए एक आदेश पर जूझ पड़ता है तो उसे इस बात का भी तो हक है कि जिस शान के साथ वह दुश्मन से भिड़ने से राई-रत्ती गुरेज नहीं करता, उसी आन-बान से उसे एक मनुष्य के रूप में रहने का भी हक होना चाहिए।

भारतीय सेना के साथ ही अर्धसैनिक बलों के जवानों का भी यही सच है।

 बस्तर या अन्य नक्सल प्रभावित इलाकों में जब वे जिंदगी और मौत के बीच निरंतर चलती आंख-मिचौली के हालात में तैनात रहते हैं तो उनकी सहज ही यह अपेक्षा भी होती है कि उनकी भावनाओं का भी कुछ ध्यान रखा जाए।

 ठीक है कि आर्थिक मजबूरियां उन्हें जोखिम वाली नौकरियों पर जाने को मजबूर करती हैं लेकिन यह उनके जीवन का संपूर्ण सत्य नहीं है।

 आर्थिक सुरक्षा उन्हें चाहिए।

 अपने परिवारों के भरण-पोषण के लिए उनसे लंबे विछोह को भी झेलते रहना उनकी नियति है।

 इस समग्र यथार्थ को समझना और जवानों को अपेक्षित सम्मान देना अधिकारियों और समूचे शासन-प्रशासन तंत्र का दायित्व है।

 ऐसी कार्य संस्कृति विकसित होनी चाहिए, जिसमें जवानों के स्वाभिमान और जज्बात की भी रक्षा होती रहे।

, सेनाध्यक्ष जनरल रावत ने देश की रक्षा चुनौतियों के दृष्टिगत बहुत व्यावहारिक बातें कही हैं।

 उनका ये कहना भी सही है कि तीनों सेनाओं को पूर्ण समन्वय के साथ भावी चुनौतियों का सामना करने को तत्पर रहना चाहिए।

 अपेक्षा उनकी यह भी होगी कि सैनिकों को बेहतर अस्त्र-शस्त्र मिलें।

 उनकी रोजमर्रा की जरूरतों का पूरा ध्यान रखा जाए।

 जो वे नहीं कह सके, उसे इस देश के विचारशील वर्गों को कहना चाहिए।

 जवान से लेकर सेनाध्यक्ष तक की पदस्थापना और पदोन्नति में राजनीति का कतई कोई दखल नहीं होना चाहिए।

 उनकी प्रतिभा, पराक्रम, वरिष्ठता और कर्तव्यनिष्ठा के आधार पर उनका मूल्यांकन होना चाहिए।

 यही उनकी पदोन्नति के पैमाने भी होने चाहिए।

 भारत की सशस्त्र सेनाओं का आजादी के पहले दिन से अब तक पूर्णतया गैर राजनीतिक चरित्र रहा है।

 यहां तक कि जब कभी उनकी धार्मिक-वैचारिक आस्था और देश के प्रति दायित्व का प्रश्न उठा, उन्होंने दायित्व को ही शिरोधार्य किया।

हवलदार अब्दुल हमीद की कुर्बानी और ‘ऑपरेशन ब्लूस्टार’ इसके प्रमाण हैं।

 राजनीति और सशस्त्र सेनाओं के संबंधों में मर्यादा को सुदृढ़ किया जाना चाहिए।

 उनके बीच परस्पर संवाद के माध्यम इस कदर खुले रखने चाहिए कि उन्हें अपनी बात कहने के लिए बाहर झांकने की जरूरत ही न पड़े।

सौजन्य- दैनिक ट्रिब्यून।

