आत्मा का मक्खन (हिन्दुस्तान)।

सुधीश पचौरी हिंदी साहित्यकार।

मंच पर विराजमान परम आदरणीय श्रीमान… मंच पर आसीन हमारे समय के उद्भट विद्वान श्रीयुत… गोष्ठी की अध्यक्षता कर रहे हिंदी साहित्य के एनसाइक्लोपीडिया परम आदरणीय आचार्य श्री… अपनी गरिमामय उपस्थिति से विमर्श को चरम ऊंचाइयों पर ले जाने वाले अद्वितीय विद्वान और समालोचक श्री… हमारे समय में हमेशा सार्थक हस्तक्षेप करने वाले, विचार को नई ऊंचाई देने वाले आदरणीय… मैं उस शख्सियत को बुलाने जा रहा हूं, जिसे किसी परिचय की जरूरत नहीं है।

 आपका परिचय देना सूरज को दीपक दिखाना है…।

हिंदी साहित्य ऐसी ही भीनी-भीनी औपचारिकता है, जिसमें सबकी ‘यथायोग्य’ होती रहती है।

 यह संस्कार की बात है।

 यही हमारी सभ्यता है।

 यही सभ्यतामूलक विमर्श है, जो हमेशा और हर गोष्ठी में चलता रहता है।

 हिंदी साहित्य इसी तरह के विशेषणों से बना है।

 इधर सभी महान होते हैं।

 उनकी महानता के आगे भी कुछ न कुछ लगा रहता है।

 सब आदरणीय तो होते ही हैं, आदरणीय के पीछे वे श्रीमान या श्रीयुत भी हो जाते हैं।

श्रीमान या श्रीयुत के अर्थ अत्यंत ही गहन हैं।

 श्री का अर्थ लक्ष्मीजी या शोभा और मान या युत का मतलब श्री के साथ-साथ।

 यानी हिंदी वाले हमेशा अपनी-अपनी शोभा के साथ सदैव शोभित रहते हैं।

 ‘शोभा’ हिंदी का ‘की वर्ड’ यानी कुंजी पद है।

 इसे लगाने से साहित्य के सारे ताले खुल जाते हैं।

 अपने इतिहास में हर साहित्यकार शोभा से युक्त होता है।

यह है हिंदी साहित्य का यथायोग्यवाद।

 यानी सभी को ‘यथायोग्य कहना जी’ वाला भाव।

 हिंदी साहित्य बड़े ही कायदे वाला साहित्य है।

 वह शिष्टाचार सभ्याचार का सदा ध्यान रखता है।

 इसी तरह, साहित्य में कालो गच्छति धीमताम् होता रहता है।

 दो घंटे की गोष्ठी में एक घंटे तक यही यथायोग्यवाद चलता है।

कौन कितना योग्य है और कितना अयोग्य, यह योग्य से योग्य तक को नहीं पता होता, पर हिंदी साहित्य में सब एक-दूसरे की हमेशा यथायोग्य इज्जत करते रहते हैं।

 एक हजार साल का इतिहास ऐसे ही नहीं बन गया।

 सबके साथ यथायोग्य करने में बड़ी मेहनत लगी है।

योग्यता का पता लगाने में कौन दिमाग खपाए।

 सबसे बेहतर है कि सबको बराबर का दर्जा देते चलो।

 दीप से दीप जलाते चलो-प्रेम की गंगा बहाते चलो।

 राह में आए जो दीन दुखी(लेखक), उसको गले से लगाते चलो।

यही है हिंदी का ‘सर्वाश्लेषी’ मिजाज।

 जो सबको चिपका ले, सबको सही-सही फिक्स कर दे, यानी सही जगह पर फिट कर दे।

 इसे ही सर्वाश्लेषी मिजाज कहते हैं।

 यही हिंदी का ‘यथायोग्यवाद’ है।

 जिस तरह किसी संयुक्त परिवार में ब्याह कर आई नई-नवेली दुलहन की ड्यूटी होती है कि सबके साथ हमेशा यथायोग्य करती रहे, उसी तरह हिंदी का साहित्यकार भी सबकी यथायोग्य करता रहता है।

हिंदी की खूबी यही है कि यहां योग्य से योग्य कहे जाने वाले तक को नहीं मालूम होता कि वह किस योग्य है।

 इसी तर्क से सभी सर्वथा योग्य माने जाते हैं और सभी की यथायोग्य की जाती रहती है।

यथायोग्य ब्रांड मक्खन वह मक्खन है, जिसे लगाते हुए न लगाने वाला कंजूसी करता है, और न जिसे लगता है, वह कह पाता है कि अब बस कर यार, और मत लगा।

 यह वह मक्खन है, जो सबके सामने लगाया जाता है।

 सब उसे लगता हुआ महसूस करते हैं, लेकिन किसी के चेहरे पर लगा हुआ नजर नहीं आता।

 यह आत्मा का मक्खन है, जितना लगाओ उतना कम है।

सौजन्य- हिन्दुस्तान।

