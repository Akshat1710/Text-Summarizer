आपसी भाईचारा हुआ काफूर (राष्ट्रीय सहारा)।

हरियाणा के जाट आरक्षण आन्दोलन की आंधी से पिछड़ी जातियों के भाईचारे को अपूर्णीय क्षति पहुंची है।

 सदियों से दिल्ली के चारों ओर करीब दो सौ किलोमीटर के दायरे में रहने वाली छत्तीस कौम में रोटी-बेटी का अटूट रिश्ता था, जो इस आन्दोलन से छिन्न-भिन्न हो गया है।

 जो काम अंग्रेज अपने दो सदी के शासन में नहीं कर पाए, हमारी देशी हू्कूमत की ‘‘मेहरबानी’ से दस दिन में हो गया।

 अब हरियाणा और केंद्र सरकार जाटों को आरक्षण देने का आश्वासन दे रही हैं।

 हो सकता है कि उन्हें यह लाभ मिल भी जाए।

 कहा जा रहा है कि इस आन्दोलन से तीस हजार करोड़ रु पये की आर्थिक क्षति हुई है।

 करीब दो दर्जन लोगों की जान जाने और अनगिनत के घायल होने का समाचार भी मिला है।

 शायद समय के साथ जान-माल का नुकसान भुला दिया जाए, किन्तु भाई-चारे को पहुंची गहरी चोट की भरपाई कैसे होगी, यह कोई नहीं जानता।

 यूं भी, पिछले तीन दशक में खेती पर निर्भर जातियों की आर्थिक स्थिति लगातार खराब हुई है।

 गत दो साल से निरंतर सूखे और बढ़ती बेरोजगारी ने रही-सही कसर पूरी कर दी है।

 आज देश का 39 प्रतिशत क्षेत्र सूखे की चपेट में है।

 हिन्दुस्तान के 614 में से 302 जिले सूखे या भीषण सूखे का संकट झेल रहे हैं।

 दस सूबे सूखे की घोषणा कर चुके हैं।

, किन्तु हरियाणा सरकार ने अब तक इसका ऐलान नहीं किया है।

 सूखा प्रभावित राज्यों ने राहत के लिए केंद्र से कुल 38,000 करोड़ रु पये मांगे थे, जबकि अब तक गृह मंत्रालय ने आठ सूबों के लिए 9,482 करोड़ रु पये मंजूर किए हैं।

 गत माह की 27 तारीख तक उसने केवल 2,386 करोड़ रुपये जारी किए थे।

 कल तक जो जातियां संपन्न कही जाती थीं, अब उनकी हालत खस्ता है।

 नेशनल सैंपल सर्वे ऑफिस (एनएसएसओ) के ताजा सर्वे के अनुसार फिलवक्त गांवों में 31 फीसदी लोग कर्ज में डूबे हैं।

 आज बड़ी संख्या में किसान और मजदूर खेती छोड़कर अन्य क्षेत्रों में रोजगार खोज रहे हैं।

 एक सरकारी अध्ययन के अनुसार 2012-2022 के बीच कृषि क्षेत्र में रोजगार निरंतर घटेगा, जिस कारण हर साल रोजगार के 80-90 लाख अतिरिक्त अवसर सृजित करने होंगे।

 इस हिसाब से 2025 तक सरकार को 20 करोड़ अतिरिक्त नौकरियों का इंतजाम करना होगा।

 खेती घाटे का सौदा बन चुकी है।

 गांव का कोई भी पढ़ा-लिखा नौजवान किसानी के धंधे से जुड़ना नहीं चाहता।

 उसे शहर में नौकरी चाहिए और नौकरी पाने का सबसे आसान जरिया आरक्षण है।

 जाट आन्दोलन की मूल वजह यही है।

 प्रबल आन्दोलन के बल पर सबसे पहले तमिलनाडु और आंध्र प्रदेश में पिछड़ों ने अपनी जगह बनाई थी।

 अब उत्तर और मध्य भारत में भी उनका पलड़ा भारी है।

, इस बदलाव का असर देश की दोनों सबसे बड़ी राजनैतिक पार्टयिों पर भी अनुभव किया जा सकता है।

 आजादी से पहले भी कांग्रेस पार्टी पर उच्च जातियों का दबदबा था।

 तब कांग्रेस अधिवेशनों में भाग लेने वाले प्रतिनिधियों में 50 फीसदी तक ब्राह्मण होते थे।

 स्टेट असेम्बलियों में भी उनकी संख्या अपनी आबादी की तुलना में कहीं अधिक थी।

 1920-37 के बीच बाम्बे असेम्बली में ब्राह्मणों की संख्या 19 से 37 फीसद के बीच थी।

 कांग्रेस जमींदारों के समर्थन पर टिकी थी जो अधिकांश उच्च जातियों से थे।

 अंग्रेजी हुकूमत से नजदीकी, पैसे और प्रभाव के चलते उच्च जातियों में शिक्षा का प्रसार काफी पहले हो चुका था।

 1860 से 1920 के बीच ब्रिटिश हुकूमत ने सारे ऊंचे सरकारी पद उच्च जातियों के लिए आरक्षित कर रखे थे।

 ऐसे में सत्ता और शासन के गलियारों में पिछड़े और दलित वर्ग के लिए स्थान बनाना लगभग असंभव था।

 1920 में सरकारी नौकरियों पर उच्च जातियों के एकाधिकार के खिलाफ एक आन्दोलन छिड़ा।

 परिणामस्वरूप तीसरी और चौथी श्रेणी की सरकारी नौकरियों में पिछड़ी जातियों की भर्ती खोल दी गई।

 1932 में गोलमेज कांफ्रेंस के बाद ब्रिटिश प्रधानमंत्री रेमसे मेक्डोनाल्ड ने कम्युनल अवार्ड देकर स्टेट असेम्बलियों में कुछ स्थान दलित व अल्पसंख्यकों के लिए आरक्षित करने का ऐलान किया।

 इस निर्णय के विरोध में कांग्रेस ने आन्दोलन छेड़ा और अंतत: गांधी जी और अंबेडकर के बीच पूना समझौता हुआ।

 उसके बाद दलितों के लिए कुछ सीट आरक्षित हो गई।

 वर्तमान लोक सभा में भी दलितों के लिए 79 और आदिवासियों के लिए 41 सीट आरक्षित हैं।

 नौकरियों में 27 प्रतिशत आरक्षण पाने के बाद अन्य पिछड़ी जातियों (ओबीसी) के नेता संसद और विधान सभाओं में भी आरक्षण की मांग उठा रहे हैं।

सत्तारूढ़ भारतीय जनता पार्टी (भाजपा) का जन्म जनसंघ की कोख से हुआ है, जिसे शुरू में ब्राह्मण-बनियों की पार्टी माना जाता था।

 भाजपा राष्ट्रीय स्वयंसेवक संघ (आरएसएस) परिवार का हिस्सा है और संघ पर सदैव उच्च जातियों का एकाधिकार रहा है।

 यह बात भी किसी से नहीं छिपी कि 1989 में मंडल आयोग लागू करने के विरोध में छिड़े देशव्यापी आन्दोलन के पीछे भाजपा का हाथ था।

 लेकिन शीघ्र ही संघ ने महसूस किया कि मंडल का विरोध करने से वह सदा के लिए पिछड़े वर्ग को अपने से काट देगा।

, इस सच को स्वीकार करने के बाद संघ की रणनीति बदली।

 1994 के बाद बड़ी संख्या में पिछड़े वर्ग के लोगों को भाजपा और संघ में महत्वपूर्ण पद दिए गए।

 दलित बंगारू लक्ष्मण को भाजपा अध्यक्ष बनाया गया।

 रज्जू भैया सरसंघ चालक बने।

 पिछड़ी जातियों से कल्याण सिंह, उमा भारती को पार्टी की प्रथम पंक्ति में लाया गया।

 शिवराज सिंह चौहान, रमन सिंह और वेंकैय्या नायडू को आगे बढ़ाया गया।

 1989 में मंडल आयोग लागू होने के बाद देश में जातीय चेतना का विस्तार तेजी से हुआ।

 मंडल आयोग ने देश में 3743 पिछड़ी जातियों की निशानदेही की थी, जिनकी संख्या हिन्दू धर्म के अनुयायियों का लगभग पचास फीसदी है।

 इस दौरान जिन जातियों को आरक्षण का लाभ मिल गया वे आगे बढ़ गई और जो बाहर रह गई वे पिछड़ गई।

 मंडल लागू होने के बाद पिछड़े वर्ग ने सरकारी सत्ता का स्वाद चखा तो उसे अपनी ताकत का अहसास हुआ।

 आरक्षण का आधार बदलने की मांग लम्बे समय से उठ रही है।

 कुछ लोगों का कहना है कि सामाजिक और शैक्षिक पिछड़ेपन के साथ-साथ आर्थिक स्थिति को भी आरक्षण का आधार बनाया जाना चाहिए।

 आरक्षण सूची की समीक्षा की एक पारदर्शी और निष्पक्ष पण्राली विकसित करना समय की मांग है।

 इसके बाद जिन जातियों की स्थिति बेहतर है, उन्हें सूची से निकालने और जो पिछड़े हैं उन्हें जोड़ने का काम होना चाहिए।

 जब तक ऐसा नहीं होगा तब तक यह विवाद चलता रहेगा।

,  , सौजन्य:राष्ट्रीय सहारा ,24.02.2016,धर्मेन्द्रपाल सिंह।

