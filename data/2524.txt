फिर से महंगा तेल, OPEC का फैसला (नवभारत टाइम्स)।

कच्चे तेल का निर्यात करने वाले देशों के प्रमुख संगठन ओपेक ने सन 2008 के बाद पहली बार तेल उत्पादन में कटौती करने का फैसला किया है।

 उसके इस फैसले पर रूस ने भी सहमति जताई है, जो खुद तेल और गैस का बहुत बड़ा निर्यातक है।

 इस फैसले के बाद कच्चे तेल की कीमतों में अचानक उछाल आ गया है।

 अभी ये 50 डॉलर प्रति बैरल के आस-पास मंडरा रही हैं, लेकिन आने वाले दिनों में 60 डॉलर के पार जा सकती हैं।

 पिछले ढाई वर्षों से, मोटे तौर पर कहें तो केंद्र में एनडीए सरकार बनने के थोड़े समय बाद से ही तेल की कीमतें जमीन छूने लगी थीं।

, यूं कहें कि भारतीय अर्थव्यवस्था एक अर्से से 30-40 डॉलर प्रति बैरल कीमत वाले तेल पर चलने की आदी हो चुकी है।

 ऐसे में ईंधन की लागत बढ़कर लगभग दोगुनी हो जाना एक आम भारतीय के लिए बुरी खबर है।

 इससे आगामी 7 दिसंबर को तय होने वाली मौद्रिक नीति में ब्याज दरें घटाए जाने की संभावना को धक्का लग सकता है।

 इसका दूसरा नुकसान भारतीय अर्थव्यवस्था को पूंजी के मोर्चे पर होने वाला है।

 हाल तक ग्लोबल निवेशकों के पास कुछ गिने-चुने विकासशील देशों में अपना पैसा लगाने के अलावा कोई चारा नहीं था।

, तेल महंगा होने से उनके लिए निवेश का एक और दरवाजा खुल गया है।

 ध्यान रहे, विकसित देशों के अमीर लोग और निवेशक संस्थान अपनी पूंजी कच्चे तेल, बहुमूल्य धातुओं और अमेरिकी बॉन्डों में लगाना सबसे ज्यादा पसंद करते हैं, क्योंकि यहां उनका पैसा सुरक्षित रहता है।

 विकासशील देशों में उनकी पूंजी पर मुनाफा ज्यादा मिलता है, लेकिन यहां पैसा डूबने का खतरा भी कम नहीं होता।

 दिसंबर के मध्य में अगर अमेरिका का फेडरल रिजर्व बैंक अपनी ब्याज दरें बढ़ाने का फैसला करता है (जिसकी संभावना बहुत ज्यादा है) तो भारत से पूंजी पलायन का एक और रास्ता खुल जाएगा।

, यहां मामले के एक अन्य पहलू पर भी ध्यान खींचना जरूरी है।

 वह यह कि अमेरिका में शेल ऑयल के रूप में कच्चे तेल की बड़ी आवक शुरू हो जाने से दुनिया में अब तेल की स्थायी कमी जैसा कोई मामला नहीं रह गया है।

 यानी ओपेक द्वारा तेल उत्पादन में कटौती से कच्चा तेल महंगा होकर भले ही 60 डॉलर के पार चला जाए, लेकिन सन 2007-08 की तरह इसके 140 डॉलर प्रति बैरल जैसे आसमानी स्तर तक पहुंच जाने की आशंका दूर-दूर तक नहीं है।

इससे भारतीय अर्थव्यवस्था के लिए ईंधन के मोर्चे पर कुछ समय के लिए परेशानी जरूर आएगी, लेकिन फिर थोड़ी मद्धम होकर यह 60 डॉलर प्रति बैरल वाले कच्चे तेल की भी आदत डाल लेगी।

 हां, यह जरूर कहना होगा कि नोटबंदी के चलते इस वित्त वर्ष में जीडीपी के अनुमान से आधा फीसदी कम रह जाने की जो बात ग्लोबल रेटिंग एजेंसियों द्वारा कही जा रही है, उसमें महंगे ईंधन और मजबूत अमेरिकी बॉन्डों के असर में थोड़ी और कमी आ सकती है।

, सौजन्य – नवभारत टाइम्स।

