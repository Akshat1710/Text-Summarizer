अमेरिका में फैली कटुता से उपजी पहली त्रासदी (दैनिक भास्कर)।

डोनाल्ड ट्रम्प के राष्ट्रपति चुने जाने के बाद अमेरिका में जो धार्मिक, नस्लीय और जातीय विभाजन की लहर फैल गई है उसके पहले शिकार हैदराबाद मूल के भारतीय इंजीनियर श्रीनिवास कुचिभोतला बने हैं।

 उन्हें ओलेथ (कंसास) के भीड़भरे बार में अधेड़ उम्र के पूर्व नौसैनिक ने मध्यपूर्व से आया प्रवासी समझकर गोली मार दी।

 इस गोलीबारी में श्रीनिवास के मित्र घायल भी हुए हैं, वे भी हैदराबाद के ही हैं।

 इस घटना से यह रेखांकित होता है कि चुनाव में कटु और कर्कश प्रचार का कितना व्यापक व दूरगामी परिणाम हो सकता है।

 चुनाव लड़ने वाले नेता अपना हित साधने के बाद उसे भूल भी जाते हैं, जैसा की ट्रम्प के बदले हुए बयानों से स्पष्ट होता है, लेकिन समाज के हिमखंड के दस में से जो नौ हिस्से नज़र नहीं आते, उनमें कैसा बदलाव अाया है यह बहुत बाद में मालूम पड़ता है।

भारत में साल-दर-साल बढ़ती चुनावी कटुता के संदर्भ में यह घटना हमारे लिए भी चेतावनी है।

 कैंसास के बार में मौजूद एक शख्स दोनों भारतीयों को बचाने की कोशिश में घायल हो गया और कुचिभोतला के परिवार की मदद के लिए डेढ़ लाख डॉलर के लक्ष्य से स्थापित इंटरनेट पेज पर छह घंटे में ही करीब ढाई लाख डॉलर इकट्‌ठे हो गए, ये तथ्य उम्मीद जगाते हैं कि अमेरिकी समाज में अभी पूर्वग्रह से मुक्त और मानवीय मूल्यों के हिमायती लोगों की संख्या कम नहीं है।

 ऐसे हमलों को पश्चिमी समाज ‘हेट क्राइम’ की श्रेणी में रखता है।

 आमतौर पर उनकी पुलिस में शिकायत नहीं की जाती और इसलिए उन पर बहुत कम जानकारी उपलब्ध है।

 मनोवैज्ञानिकों का कहना है कि अन्य अपराधों की बजाय ‘हेट क्राइम’ कहीं ज्यादा नुकसान पहुंचाते हैं।

 अत्यधिक तनाव के कारण शारीरिक, भावनात्मक, संज्ञानात्मक और व्यवहार के स्तर पर न सिर्फ किसी व्यक्ति पर बल्कि पूरे समुदाय पर गहरा असर पड़ता है।

 अगर किसी बच्चे को स्कूल में लगातार अपशब्दों और मानसिक यंत्रणा का सामना करना पड़े तो उसके स्वस्थ मानसिक व बौद्धिक विकास पर असर पड़ सकता है।

अमेरिकी समाज में अश्वेतों और एशियाई लोगों के खिलाफ एक किस्म का पूर्वग्रह हमेशा से रहा है लेकिन, हाल के वर्षों में देश की प्रगति में इन लोगों के योगदान और इनकी उपलब्धियों ने इसे काफी हद तक कम कर दिया था।

 राष्ट्रपति चुनाव की कटुता ने फिर इस पूर्वग्रह को ऊपर ला दिया है।

, सौजन्य- दैनिक भास्कर।

