युद्ध की कीमत (अमर उजाला)।

(दस वर्षीय अफगान बालक वासिल अहमद को तालिबान ने गोलियों का निशाना बनाया, लेकिन उसे हथियार थमाने वाली पुलिस भी अपनी जिम्मेदारी से नहीं बच सकती।

)।

अंतरराष्ट्रीय स्तर पर आतंकवाद के खिलाफ छेड़े गए अभियान के अपेक्षित नतीजे तो नहीं ही मिले हैं, इसकी बड़ी कीमत बच्चों को चुकानी पड़ रही है।

 ताजा उदाहरण अफगानिस्तान का है, जहां तालिबान ने एक दस वर्षीय बच्चे को इसलिए गोली मार दी, क्योंकि उसने पिछले वर्ष उसके खिलाफ सशस्त्र अभियान में हिस्सा लिया था।

 अफगानिस्तान के उरुगजान प्रांत में हुए इस सनसनीखेज वाकये ने एहसास कराया है कि दुनिया के इस हिस्से में बच्चों से कैसे उनका बचपन छीना जा रहा है।

 वासिल अहमद नामक इस लड़के की हथियार के साथ पुलिस वर्दी में तस्वीरें पिछले वर्ष तब प्रमुखता से दुनिया के सामने आई थीं, जब उसने स्थानीय पुलिस की ओर से सशस्त्र संघर्ष में हिस्सा लेते हुए अपने प्रांत को तालिबान के कब्जे से छुड़ाया था।

 यह हैरानी की बात है कि जिस उम्र में बच्चों के हाथों में किताबें और कलम होनी चाहिए, उन्हें हथियार थमा दिए जाते हैं।

, अफगानिस्तान में यों तो बच्चों को किसी भी रूप में पुलिस या सेना में भर्ती करने पर रोक है, इसके बावजूद प्रांतीय पुलिस बच्चों का इस्तेमाल करती आई है।

 दूसरी ओर, तालिबान भी बच्चों को हथियारों का प्रशिक्षण देकर हिंसक लड़ाई में झोंक रहा है।

 तालिबान बच्चों, खासतौर से लड़कियों को स्कूल भेजने के खिलाफ भी है, और उसने पेशावर में पिछले कुछ महीनों के दौरान एक स्कूल और एक यूनिवर्सिटी को निशाना बनाया है।

 नोबल पुरस्कार विजेता साहसी छात्रा मलाला यूसुफजई को भी तालिबान के विरोध की भारी कीमत चुकानी पड़ी है।

 हालांकि वासिल अहमद का मामला इस मायने में अलग है कि खुद पुलिस ने उसका इस्तेमाल एक लड़ाके की तरह किया।

 इस अभियान के बाद वह फिर से स्कूल जाने लगा था।

 बताया जाता है कि तालिबान के आतंकियों ने उसे स्कूल के नजदीक ही गोली मारी।

 इसके लिए तालिबान तो जिम्मेदार है ही, लेकिन पुलिस भी अपनी जवाबदेही से नहीं बच सकती।

 इसी अफगानिस्तान से पिछले दिनों यह खबर भी आई थी कि वहां का एक बच्चा मुर्तजा किस तरह अर्जेंटीना के सितारा फुटबॉल खिलाड़ी मैसी का दीवाना है कि खुद मैसी उनसे मिलना चाहते हैं।

 वाकई बच्चों की जगह खेल के मैदान या स्कूल में होनी चाहिए, अफसोस कि वासिल को यह अवसर नहीं मिल सका।

,  ।

सौजन्य : – अमर उजाला ,5.02.2016,  ।

