कार्रवाई जरूरी (दैनिक जागरण)।

विरोधी दलों के 25 नवंबर के झारखंड बंद के दौरान भीषण उपद्रव के बाद से ही यह अंदेशा हो गया था कि दुमका में छात्रों की आड़ में अराजक और आपराधिक तत्व सक्रिय हैं।

 सोमवार को यहां के आठ हॉस्टलों में हुई छापेमारी और आपत्तिजनक सामान की बरामदगी ने पहली बार उपराजधानी में शिक्षा के मंदिरों के भीतर पनप रहे अराजक तत्व को बेनकाब किया है।

 जिस प्रकार का उपद्रव यहां हुआ, उससे यहां के युवा मन को लेकर निराशा पैदा होती है।

 इस पूरे घटनाक्रम में छात्रावासों के अधीक्षक और कल्याण विभाग के अधिकारी पर भी कार्रवाई होनी चाहिए।

 आखिर सिद्धो कान्हो विवि के इन छात्रावासों के संचालन की जिम्मेदारी किसी न किसी अधीक्षक के जिम्मे ही होगी।

 इन अधीक्षकों की लापरवाही के कारण ही छात्रावास में अराजक तत्व बसेरा जमाए बैठे थे।

 यह भी आश्चर्यजनक है कि अपनी नैतिक जिम्मेदारी को लेकर विश्वविद्यालय प्रशासन अब तक आगे नहीं आया है।

 पुलिस की इस कार्रवाई की सराहना की जानी चाहिए।

 बहुत संयम से पुलिस को केवल उन तत्वों की पहचान कर उन पर कठोर कार्रवाई करनी चाहिए जो बंदी के दौरान ट्रक और बस को फूंक रहे थे।

 निर्दोष छात्र पर चूक से अगर कार्रवाई हो गई तो यह खतरनाक होगा।

पुलिस-प्रशासन का दावा है कि यहां 25 हजार तीर और काफी मात्रा में धनुष मिले हैं।

 तीर-धनुष इतनी मात्रा में थे कि जब्ती के दौरान पुलिस को ट्रैक्टर से ढोकर उन्हें ले जाना पड़ा।

 सबसे गंभीर चिंता की बात तो यह है कि यहां के कड़हरबील के महिला छात्रावास में भी रैफ की महिला बटालियन को छापेमारी करनी पड़ी।

 झारखंड बंद के दौरान छात्रावास में रहनेवाली छात्राओं ने शिवपहाड़ चौक को जाम कर दिया।

 रैपिड एक्शन फोर्स की महिला बटालियन ने महिला छात्रावास में जब छापेमारी की तो यहां भी लाठी-डंडे और तीर-धनुष बरामद हुए।

 इस अराजकता का असर यह रहा कि विश्वविद्यालय की सारी परीक्षा स्थगित कर दी गई।

 पीजी-स्नातक और अन्य परीक्षा स्थगित होने से करीब तीस हजार छात्र प्रभावित हुए हैं।

 इस समय हॉस्टलों को खाली करा दिया गया है।

 एक बार माहौल खराब हो जाए तो उसे सुधरने में वक्तलगता है।

 दुमका में चूंकि विश्वविद्यालय है और दूसरे जिले के छात्र भी यहां उच्च शिक्षा पाते हैं, इसलिए यहां का माहौल तुरंत ही छात्रों के अनुकूल बनना चाहिए ।

 राजनीतिक दल, विवि प्रशासन सबको विचार करना होगा कि वे कौन सी शिक्षा, कैसे छात्र और झारखंड को कैसा युवा नेतृत्व दिला रहे हैं।

 हालांकि, सोमवार से ही नई सुबह हुई है।

 प्रशासन की ओर से यहां क्लोज सर्किट कैमरा लगाने पर विचार और अवैध रूप से रह रहे लोगों पर कार्रवाई जैसी पहल से इस बात की आश्वस्ति हो सकती है कि अब खुशनुमा माहौल बनेगा।

 स्थानीय संपादकीय : झारखंड , सौजन्य – दैनिक जागरण।

