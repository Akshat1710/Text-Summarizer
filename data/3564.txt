सवालों में संसदीय प्रणाली (दैनिक जागरण )।

क्या भारत जैसे इतनी बड़ी आबादी और विविधताओं वाले देश के लिए संसदीय जनतांत्रिक प्रणाली उपयुक्त नहीं है।

 कांग्रेस नेता और पूर्व केंद्रीय मंत्री शशि थरूर का तो ऐसा ही मानना है।

 उनके मुताबिक हम इस प्रणाली से इसलिए चिपके हुए हैं, क्योंकि हम मानते हैं कि जो कुछ अंग्रेजों ने दिया वही अच्छा है।

 राष्ट्रपति प्रणब मुखर्जी बार-बार कह रहे हैं कि जनतांत्रिक संस्थाएं दबाव में हैं और संसद बहस की बजाय युद्ध का मैदान बन गई है।

 शशि थरूर की बात कोई और तो क्या उनकी ही पार्टी सुनने को तैयार नहीं है।

 राष्ट्रपति पिछले कई महीनों से राजनीतिक दलों से अपील कर रहे हैं कि वे संसद को राजनीतिक युद्ध का अखाड़ा न बनने दें, लेकिन क्या जिन्हें यह सब सुनना चाहिए वे यह सुन और समझ पा रहे हैं।

 सवाल तो यह भी है कि संसदीय प्रणाली को लेकर ऐसी बातें ही क्यों हो रही हैं।

 संसद का बजट सत्र फरवरी के अंतिम सप्ताह में शुरु होने वाला है।

 कांग्रेस ने इस सत्र को भी ठप करने के लिए मुद्दा तैयार कर लिया है।

 हालांकि इसमें भाजपा का भी योगदान है।

 मुद्दा अरुणाचल प्रदेश का है।

 अरुणाचल प्रदेश में कांग्रेस विधायकों का एक बड़ा वर्ग मुख्यमंत्री नबाम टुकी के नेतृत्व को स्वीकार करने को तैयार नहीं हैं।

, अरुणाचल में कांग्रेस के अंदरूनी झगड़े में प्रदेश के राज्यपाल भी कूद पड़े।

 उन्होंने कांग्रेस के आपसी झगड़े को केंद्र बनाम राज्य सरकार बना दिया।

 मामला सुप्रीम कोर्ट की संविधान पीठ के सामने है।

 इस बीच राज्य सरकार ने दो विधानसभा सत्रों के बीच छह महीने से ज्यादा का अंतर न होने की अनिवार्य संवैधानिक शर्त को पूरा नहीं किया।

 विधानसभा का सत्र न बुलाने और सरकार के अल्पमत में होने के आधार पर केंद्रीय मंत्रिमंडल ने 24 जनवरी को अरुणाचल प्रदेश में राष्ट्रपति शासन लगाने का फैसला कर लिया, लेकिन राष्ट्रपति ने मंजूरी दो दिन बाद दी।

 उन्होंने पहले गृह मंत्री राजनाथ सिंह को बुलाकर कुछ जानकारियां मांगी।

 उसके बाद ही उन्होंने मंजूरी दी।

 राष्ट्रपति के फैसले में देरी से कांग्रेस को उम्मीद बंधी थी कि सरकार के लिए कुछ मुश्किल हो सकती है।

 अब राष्ट्रपति शासन का मामला भी सुप्रीम कोर्ट में पहुंच गया है।

 मामला सुप्रीम कोर्ट में हो या न हो, संसद ठप करने का आधार तैयार है।

 पिछले करीब 15 सालों में संसद राजनीतिक बदले का अखाड़ा बन गई है।

 पिछले डेढ़ साल से तो संसद चलती कम और रुकती ज्यादा है।

 मुख्य विपक्षी दल कांग्रेस लोकसभा चुनाव के नतीजे को अभी तक स्वीकार नहीं कर पाई है।

 राज्यसभा में उसकी सदस्य संख्या लोकसभा में कम संख्या का बदला लेने का औजार बन गई है।

, शशि थरूर की बात पर राजनीतिक हलकों में कोई चर्चा नहीं हुई।

 ऐसा लगता है कि कोई इस मुद्दे पर बहस करने को भी तैयार नहीं है।

 सबको पता है कि कोई पक्ष अपना रवैया नहीं बदलने वाला।

 थरूर ने जयपुर साहित्य समारोह में एक और बात कही।

 उन्होंने कहा कि साइमन कमीशन के सदस्य क्लीमेंट एटली ने कहा था कि भारत जैसे देश के लिए राष्ट्रपति प्रणाली बेहतर है।

 थरूर के मुताबिक यह बात सुनकर उस समय स्वतंत्रता आंदोलन के नेताओं की त्यौरियां चढ़ गई थीं, लेकिन आज संसद का जो हाल है उसे देखने के बाद भी क्या उनकी ऐसी ही प्रतिक्रिया होती।

 यह सवाल भले ही कालपनिक हो पर सवाल तो उठ ही रहा है।

, दरअसल भारत में राष्ट्रपति प्रणाली की बात होते ही लोगों को अधिनायकवाद की बू आने लगती है।

 इंदिरा गांधी जब प्रधानमंत्री थीं तो बसंत साठे ने इस मुद्दे को उठाया था।

 उस समय विपक्षी दलों ने उन पर हल्ला बोल दिया था।

 माना गया था कि यह मुद्दा उन्होंने इंदिरा गांधी के इशारे पर उठाया।

 विपक्ष इसे अधिनायकवाद की ओर पहले कदम के तौर पर देख रहा था।

 उस समय राष्ट्रपति प्रणाली की बात कांग्रेस के पक्ष में जाती थी, क्योंकि इंदिरा गांधी की लोकप्रियता के मुकाबले का कोई नेता किसी और दल में नहीं था।

 इसलिए बाकी दलों को यह प्रस्ताव गैर बराबरी की लड़ाई लगता था।

 आज हालात बदले हुए हैं।

 आज यह प्रस्ताव कांग्रेस को गैर बराबरी की लड़ाई लगेगा और भाजपा को वाजिब, लेकिन राजनीतिक दलों को यह तो सोचना ही पड़ेगा कि संसद का यही हाल रहा तो संसदीय प्रणाली के विकल्प की बहस को कब तक टाला जा सकेगा।

, एक सवाल जरूर मन में उठता है कि अगर संविधान के निर्माताओं को संसद की मौजूदा हालत का जरा भी इल्म होता तो क्या वे संसदीय प्रणाली अपनाते और अगर अपनाते तो क्या ऐसी स्थिति से निपटने के प्रावधान न करते।

 यह सवाल काल्पनिक नहीं है।

 राष्ट्रपति प्रणब मुखर्जी ने गणतंत्र दिवस की पूर्व संध्या पर राष्ट्र को संबोधित करते हुए राजनीतिक दलों से अपील की कि संसदीय संस्थाओं को दबाव से मुक्त करने के लिए लोगों और राजनीतिक दलों को सुधार के कदम उठाने चाहिए।

 उन्होंने संविधान निर्माता डा. भीमराव अंबेडकर के कथन का हवाला दिया।

 डॉ. अंबेडकर ने कहा था कि कोई संविधान कैसे काम करेगा यह उस संविधान पर पूरी तरह निर्भर नहीं करता।

 दरअसल लोगों और राजनीतिक दलों के आचरण पर निर्भर करता है कि संविधान कैसा काम करेगा।

 राजनीतिक दलों के आचरण ने आज संविधान के महत्व को कम कर दिया है।

 संसद में जो हो रहा है वह संविधान की मंशा नहीं हैं।

, संसद में विपक्ष और खासतौर से कांग्रेस के आचरण से यह धारणा बन रही है कि विपक्ष सरकार को काम नहीं करने दे रहा।

 एक न्यूज चैनल के हालिया सर्वेक्षण में भी ज्यादातर लोग इसी ख्याल के हैं कि विपक्ष सरकार को काम नहीं करने दे रहा, लेकिन राष्ट्रपति की सलाह हो, अपनी पार्टी के अंदर से उठती आवाजें हों या आम लोगों की परेशानी, कांग्रेस इन बातों से बेपरवाह नजर आती है।

 उसका एक ही लक्ष्य है कि इस सरकार को काम नहीं करने देना है।

 हालत यह है कि अटकी पड़ी संसद के कारण देश भी नहीं चल रहा है।

 यह ऐसी स्थिति है जो धीरे धीरे संवैधानिक संकट की ओर बढ़ रही है।

 संसद में काम नहीं होगा तो कानून कहां बनेंगे।

 राज्यसभा में बहुमत वाले कब तक लोकसभा के बहुमत को निष्प्रभावी बनाते रहेंगे।

, भारतीय राजनीति एक बड़े मंथन के दौर से गुजर रही है।

 दुर्भाग्य से इस पर खुलकर कोई बहस करने को तैयार नहीं है।

 राजनीतिक दलों में बहस तो दूर संवाद भी न के बराबर है।

 राजनीतिक दलों और नेताओं के आपसी रिश्तों को देखते हुए इस बात की भी उम्मीद नहीं है कि निकट भविष्य में इस स्थिति में कोई बदलाव आएगा।

 राजनीतिक दलों के इस रवैये में बदलाव के लिए मतदाता को ही आगे आना पड़ेगा।

 तीस साल बाद मतदाता ने किसी राजनीतिक दल को लोकसभा में पूर्ण बहुमत दिया है।

 राजनीतिक दलों को यह समझना होगा कि वह अपने जनादेश को इस तरह जाया होते देख चुप नहीं रहेगा।

,  , सौजन्य :- दैनिक जागरण ,28.01.2016,प्रदीप सिंह।

