हमारी ताकत है हमारा संविधान (अमर उजाला)।

भारतीय संविधान को करीब तीन वर्ष की लंबी और गंभीर बहस के बाद स्वीकार किया गया था।

 डॉ राजेंद्र प्रसाद की अध्यक्षता वाली संविधान सभा ने डॉ भीमराव अंबेडकर की अध्यक्षता वाली मसौदा समिति को संविधान का मुख्य मसौदा तैयार करने की जिम्मेदारी सौंपी थी।

 संविधान सभा में हुई बहस और राष्ट्रीय नेताओं के भाषणों में आधुनिक भारत को लेकर देखे गए सपने और उम्मीदों को झलक मिलती है।

 उन्होंने दुनिया के विभिन्न लोकतंत्र के कामों को देखा और अपने मूल्यों का आकलन करने के बाद ऐसा दस्तावेज तैयार किया, जिसकी मूल भावना आज करीब सात दशक बाद भी बनी हुई है।

 हालांकि इसमें सौ से अधिक संशोधन किए जा चुके हैं, पर इसका बुनियादी ढांचा अक्षुण्ण बना हुआ है।

 सर्वोच्च न्यायालय ने केशवानंद भारती से संबंधित अपने ऐतिहासिक फैसले में कहा था कि अनुच्छेद 368 के तहत सांविधानिक संशोधन के अधिकार के बावजूद संसद तक को इसके मूल ढांचे से छेड़छाड़ करने का अधिकार नहीं है।

, हम जब अपने आसपास देखते हैं, तो हमें अपने संविधान पर गर्व होता है।

 पाकिस्तान, म्यांमार, श्रीलंका और नेपाल तक में राजनीतिक सत्ता के समीकरण बदलने के साथ संविधान को बदला गया है, जबकि भारतीय संविधान स्थिरता की मिसाल बना हुआ है।

 संविधान हमारी बड़ी सफलता है, क्योंकि इन वर्षों में लोकतंत्र और उसके सभी संस्थानों- संसद, राज्यों की विधानसभाएं, न्यायपालिका, स्वतंत्र प्रेस और कार्यपालिका- ने शानदार तरीके से काम किया है।

 हम अपने सैन्य बल को पेशेवर तरीके से सैन्य कार्यों तक ही सीमित रहने और राजनीति से दूर रखने में सफल हुए हैं।

 हमारा चुनाव आयोग और नियंत्रक और महालेखा परीक्षक (कैग) पेशेवर होने के साथ ही स्वतंत्र संस्थाओं की तरह काम कर रहे हैं।

 हमारे यहां चुनाव नियत समय पर होते हैं और राजनीतिक सत्ता का हस्तांतरण बिना किसी टकराव के सुचारू रूप से होता है।

 चुनाव निष्पक्ष होने के साथ ही सभी वर्गों को वयस्क मताधिकार का अधिकार प्राप्त है।

 देश के सुदूर क्षेत्रों में भी महिलाएं, दलित और आदिवासी पोलिंग बूथ में जाकर अपने लोकतांत्रिक अधिकार का उपयोग करते हैं।

 अनुसूचित जातियों, आदिवासियों और महिलाओं की नगर निकायों और पंचायतों जैसी संस्थाओं में भी भागीदारी सुनिश्चित की गई है।

 ऐसे और भी क्षेत्र हैं, जिनकी वजह से हम खुद को गौरवान्वित महसूस करते हैं।

, संविधान प्रदत्त मौलिक अधिकारों की रक्षा करने में न्यायपालिका सजग भूमिका निभा रही है और उसने आधुनिक मूल्यों के अनुरूप सांविधानिक प्रावधानों की व्याख्या और समीक्षा की है।

 ऐसा लगता है कि संविधान निर्माताओं को विधायी कामकाज और राज्यों तथा केंद्र पर उसके एवज में पड़ने वाले खर्च में असंतुलन पैदा होने का अंदेशा था।

 इसी वजह से विशेष प्रावधान किए गए, ताकि हर पांच वर्ष में राज्यों और केंद्र की आय और व्यय का आकलन किया जा सके और राज्यों को उनकी जरूरतों के अनुसार राजस्व स्थानांतरित किया जा सके।

 इससे हमारे संघीय ढांचे को मजबूत करने में मदद मिली है।

, संविधान ने हमारे लोकतंत्र की विभिन्न क्षेत्रों में कमजोरियों को समाज के सामने लाकर रख दिया।

 इनमें से यहां कुछ का जिक्र करना समीचीन होगा, ताकि यह देखा जा सके कि सांविधानिक प्रावधानों और उनके अमल का क्या प्रभाव होता है।

 इनमें से सबसे महत्वपूर्ण है अनुच्छेद 356।

 इसके मुताबिक, जब किसी राज्य का प्रशासन सांविधानिक प्रावधानों के अनुरूप नहीं चल रहा हो तो राज्यपाल केंद्र को रिपोर्ट भेजकर उस राज्य में राष्ट्रपति शासन लागू करने की सिफारिश कर सकता है।

 1950 के दशक के बाद से अब तक कई बार अदालत ने यह पाया है कि इस अधिकार का सांविधानिक प्रावधानों के अनुरूप उपयोग नहीं किया गया, लिहाजा केंद्र द्वारा राष्ट्रपति शासन लागू करने के लिए जारी अधिसूचना को उसने निरस्त कर दिया।

 यह कमजोरी आज भी दूर नहीं की जा सकी है।

 संविधान के अध्याय दो, भाग पांच के मुताबिक, संसद को कानून बनाने का अधिकार होगा, जनहित से जुड़े महत्वपूर्ण नीतिगत मुद्दों पर वहां बहस होगी।

 लिहाजा संसद की नियमित बैठक होगी और विधायी काम निपटाए जाएंगे।

 शुरुआती दो दशकों में विधायी कामकाज इस तरह चला भी, लेकिन 1960 के दशक के अंत के बाद इसमें बाधा आने लगी।

 इसमें सबसे बड़ा मुद्दा था दल बदल।

 जनप्रतिनिधियों के दल बदल करने की चुनौती से निपटने के लिए दल बदल कानून तक लाना पड़ा, जिससे इस प्रवृत्ति पर कुछ हद तक अंकुश लगा है।

, हाल के समय में संसदीय कामकाज में बाधा आम हो गई है।

 सदन के नेता और विपक्ष के नेता के भाषणों को ध्यान से सुनने की स्वस्थ परंपरा खत्म सी हो गई है।

 मान लिया गया है कि यदि सरकार बात न सुने, तो विपक्ष को सदन में बाधा पहुंचाने का अधिकार है।

 विपक्ष ने पिछले कई सत्रों से संसद की कार्यवाही चलने नहीं दी है।

 ′धर्मनिरपेक्षता′ जैसे प्रावधान पर विभिन्न राजनीतिक दलों में मतभेद हैं, लेकिन यह भी सच है कि यह संविधान का हिस्सा है।

 जब तक हमारी विधायी संस्थाएं परिपक्व लोकतंत्र की तरह काम नहीं करेंगी, हंगामे को नियंत्रित नहीं किया जा सकेगा और हमें अध्यादेश से ही काम चलाना पड़ेगा।

, अनुच्छेद 124 और 217 के तहत कार्यपालिका और न्यायपालिका के बीच जजों की नियुक्ति के संबंध में अधिकारों का विभाजन किया गया है।

 इसके मुताबिक सर्वोच्च न्यायालय और उच्च न्यायालय के जजों की नियुक्त राष्ट्रपति करेंगे।

 कार्यपालिका और न्यायपालिका इन प्रावधानों को भिन्न तरीके से देखती हैं।

 इससे संविधान के बुनियादी ढांचे को लेकर सवाल उठे, जिससे सर्वोच्च न्यायालय ने संविधान के 99 वें संशोधन को निरस्त कर दिया।

 अधिकांश लोकतंत्रों में जजों की नियुक्ति का अधिकार कार्यपालिका के पास है।

 संविधान इस पर निर्भर है कि उसे किस तरह लागू किया जाता है।

 पिछले कुछ वर्षों में निर्वाचित संस्थाओं को नए तरह की चुनौतियों का सामना करना पड़ा है।

 यह सभी राजनीतिक दलों की जिम्मेदारी है कि वह इन संस्थाओं को मजबूत बनाएं।

 इसके लिए राजनीतिक और सामाजिक सहमति की जरूरत है।

,  ।

सौजन्य :- अमर उजाला ,28.11.2015।

