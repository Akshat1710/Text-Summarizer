विकास में पारदर्शिता (दैनिक जागरण)।

राज्य के विभिन्न विभागों को बजट से आवंटित कुल राशि का पचास फीसद फरवरी में ही दिए जाने के वित्त मंत्री का आश्वासन सराहनीय है।

 बजट पर सदन में बोलते हुए मंत्री के इस आश्वासन से राज्य में चल रहे विकास कार्यो को गति मिलेगी।

 इतना ही नहीं, विभाग भी निर्धारित समय पर काम पूरा कर लेंगे।

 इससे विभागों को मिलने वाली सालाना ग्रांट का दुरुपयोग नहीं होगा।

 निर्धारित समय में काम करने से विकास कार्यो में भी गुणवत्ता आएगी।

 अक्सर देखा गया है कि विभागों को देरी से रुपया मिलने के कारण विकास कार्य बीच में ही फंस कर रह जाते हैं।

 देरी के बाद रुपया मिलने से कई बार निर्माण कार्यो में इस्तेमाल होने वाला सामग्री महंगी हो जाती है, जिससे ठेकेदार भी कई बार बीच में काम छोड़ देते हैं।

 सरकार के इस फैसले से निर्माण कार्यो में पारदर्शिता आएगी।

 अक्सर देखा गया है कि वित्त वर्ष के आखिरी महीनों में व्यर्थ के निर्माण कार्यो पर पैसा बहाया जाता है।

विभागों की कोशिश होती है कि किसी तरह फंड्स को लैप्स न होने दें।

 इसके लिए वित्त विभाग को सालभर में खर्च की गई राशि का ब्योरा भी देना होता है।

 अगर राशि खर्च नहीं की गई हो तो विभाग की योजनाओं की पोल भी खुल जाती है।

 सरकार को भी विभागाध्यक्षों की कार्यप्रणाली का पता चल जाता है।

 कश्मीर घाटी में सर्दियों के तीन महीने दिसंबर से फरवरी में काम नहीं हो पाता।

 आनन-फानन फंड्स के दुरुपयोग का कोई मायने नहीं है।

 सरकार के इस फैसले से अधिकारियों की जिम्मेदारियां भी बढ़ जाएंगी कि क्या वे समय पर विकास योजनाओं को अमलीजामा पहना रहे हैं या नहीं।

 राज्य के मौजूदा वित्त वर्ष 2017- 2018 के लिए अस्सी हजार करोड़ रुपये का बजट हाल ही में पेश किया गया है।

 वित्तमंत्री के विभागों को फरवरी में ही पचास फीसद राशि उपलब्ध करवाना तो सही है, लेकिन जब तक जमीनी स्तर पर योजनाएं नहीं बनेंगी तब तक विकास संभव नहीं हो सकता।

 कार्यो की गुणवत्ता से कोई समझौता नहीं होना चाहिए।

 कैशलेस अर्थव्यवस्था को भी मजबूत बनाए जाने से विभागों में भ्रष्टाचार दूर होगा।

 इतना ही नहीं, ठेकेदारों की कमीशन पर भी लगाम लगेगी।

 सरकार को चाहिए कि विभागों को आवंटित किए गए पैसों का भी हिसाब रखें, जिससे कार्यो में पारदर्शिता आए।

(स्थानीय संपादकीय : जम्मू), सौजन्य- दैनिक जागरण।

