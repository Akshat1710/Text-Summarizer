पारदर्शिता से सुधार (बिजनेस स्टैंडर्ड)।

प्रधानमंत्री नरेंद्र मोदी ने गत नवंबर में काले धन पर नियंत्रण के लिए नोटबंदी की घोषणा की थी।

 तब से आम जनता की बातचीत में राजनीतिक दलों के चंदे पर चर्चा तेज हो गई है।

 आम धारणा है कि इसमें काला धन इस्तेमाल किया जाता है।

 इस दिक्कत से निपटने के लिए कई प्रयास किए गए।

 इनमें सर्वोच्च न्यायालय से लेकर उच्च न्यायालयों तक के फैसले और जन प्रतिनिधित्व अधिनियम 1951 में संशोधन जैसे कदम शामिल हैं।

 परंतु ऐसे प्रयास मोटे तौर पर कोई हल नहीं दे सके।

 दरअसल काले धन का गलत इस्तेमाल और राजनीतिक दलों की कार्यप्रणाली में पारदर्शिता की कमी, दोनों सच हैं।

एसोसिएशन ऑफ डेमोक्रेटिक रिफॉम्र्स का एक विश्लेषण बताता है कि वर्ष 2004-05 और 2014-15 के बीच छह राष्ट्रीय राजनीतिक दलों और 51 मान्यता प्राप्त क्षेत्रीय राजनीतिक दलों की कुल घोषित आय का 69 फीसदी हिस्सा 20,000 रुपये से कम की राशि में था।

 दरअसल 20,000 रुपये से कम का चंदा अंकेक्षण से बचा रहता है और इस तरह बेनामी संपत्ति के चंदे के रूप में लेनदेन का रास्ता साफ हो जाता है।

गत वर्ष दिसंबर के आखिर में देश के नाम अपने संबोधन में मोदी ने कहा था कि राजनीतिक दलों को ‘हम ज्यादा पवित्र’ का त्याग करना चाहिए और उन्हें मिलने वाले चंदे के मामले में बेदाग सामने आना चाहिए।

 ठीक उसी तरह जैसे नोटबंदी के बाद आम नागरिकों से ईमानदारी बरतने की अपेक्षा की गई थी।

 इसके बाद तो केंद्र सरकार से उम्मीदें काफी बढ़ गईं।

 माना गया कि पार्टियों को चंदे में काले धन से संबंधित खामियों को दूर ही नहीं किया जाएगा बल्कि चुनावी चंदे को पूरी तरह पारदर्शी भी बनाया जाएगा।

 गत सप्ताह पारित वित्त विधेयक में जिन दो प्रमुख सुधारों का जिक्र किया गया है वे अपेक्षाओं पर खरे नहीं उतरते।

 पहला बदलाव है बिना हिसाब चंदा राशि को 20,000 रुपये से कम करके 2,000 रुपये करना।

 इससे कुछ भी हासिल नहीं होगा बस फर्जी रसीदों की तादाद थोड़ी और बढ़ जाएगी।

 कहने का मतलब यह कि काले धन की आवक बदस्तूर जारी रहेगी।

 बस अब उसे 2,000 रुपये की राशि में लिया जाएगा।

दूसरा बदलाव है कंपनियों को चुनावी बॉन्ड खरीदने की इजाजत।

 ये बॉन्ड चुनिंदा बैंकों से खरीदे जा सकेंगे और फिर उनको राजनीतिक दलों के बैंक खातों में जमा किया जा सकेगा।

 माना जा रहा है कि ऐसा करके राजनीतिक दलों के चंदे को स्वच्छ करने का प्रयास किया गया है।

 जहां तक सवाल इस अंकेक्षित और औपचारिक धनराशि की मदद से राजनीतिक दलों को चंदा देने की बात है, यह स्वागतयोग्य है।

 बहरहाल इसमें जो अस्पष्टïता है वह इसे काफी हद तक बेमानी बनाने की ताकत रखती है।

 न तो कंपनियों और न ही राजनीतिक दलों को अपने लेनदेन की घोषणा करने की आवश्यकता है।

 संक्षेप में कहें तो इसे पारदर्शी बनाने के बजाय यह कदम भ्रम बढ़ाएगा।

 सबसे बुरी बात है कि राजनीतिक प्रतिद्वंद्वियों ने इस बात की चिंता जाहिर की है कि मौजूदा सरकार के पास यह क्षमता है कि वह यह पता लगा सके कि उसके प्रतिद्वंद्वियों को चंदा कौन दे रहा है, वह उनसे कह सकती है कि वे इन दलों को चंदा न दें।

इन सबके मूल में है पारदर्शिता।

 नकद सीमा में कितनी भी कमी की जाए लेकिन अंकेक्षण से बचाव इसे काले धन की आशंका से मुक्त नहीं होने देगा।

 अगर अंकेक्षण की इजाजत हो तो आम लोगों की तरह राजनीतिक दलों को भी बताना होगा कि पैसा कहां से आया।

 यह बात चुनावी बॉन्ड पर भी लागू होती है।

 सच यह है कि राजनीतिक दल जांच के दायरे में आना ही नहीं चाहते।

 यही वजह है कि वे सूचना के अधिकार के दायरे में आना लगातार ठुकरा रहे हैं।

, सौजन्य- बिजनेस स्टैंडर्ड।

