दो जनादेश, एक संदेश (नवभारत टाइम्स)।

ब्रिटेन में हुए जनमत संग्रह के नतीजों यानी ब्रेग्जिट की धमक अभी कम भी नहीं हुई थी कि इटली में हुए एक अलग तरह के जनमत संग्रह के नतीजे आ गए।

 इटली के पीएम मैटियो रेंजी ने इन नतीजों के अपने खिलाफ जाने के बाद इस्तीफे का ऐलान करने में देर नहीं की।

 उनके इस्तीफे ने यूरोपीय संघ के हलकों में मायूसी फैला दी।

 असल में ऊपरी तौर पर यह जनमत संग्रह संवैधानिक सुधार से जुड़े कुछ कदमों को लेकर था, पर यह पूरी बहस यूरोपियन यूनियन से इटली के जुड़ाव की पृष्ठभूमि में ही चल रही थी।

, प्रस्तावित सुधारों में प्रमुख था संसद सदस्यों की संख्या में कमी।

 माना जा रहा था कि इससे मौजूदा प्रधानमंत्री की ताकत पहले के मुकाबले बढ़ जाएगी और उन्हें सरकार का खर्चा घटाने का वह अजेंडा लागू करने में आसानी होगी, जिस पर यूरोपियन यूनियन का जोर रहा है।

 जितने बड़े अंतर से (60 फीसदी बनाम 40 फीसदी) जनमत संग्रह ने प्रस्तावित सुधारों को ठुकराया है, उससे साफ है कि इतालवी जनता प्रस्तावित सादगी मुहिम को किसी भी सूरत में बर्दाश्त नहीं करने वाली।

 इससे एक बात तो साफ है कि अगली जो भी सरकार वहां बनेगी, वह यूरोपियन यूनियन को लेकर नरम रुख अपनाने की हिम्मत नहीं कर पाएगी।

 हालांकि ठीक इसी दिन पड़ोसी देश ऑस्ट्रिया में जो चुनाव नतीजे आए, वे यूरोपियन यूनियन के लिए राहत देने वाले थे।

 यहां हुए राष्ट्रपति चुनाव में घोर दक्षिणपंथी माने जाने वाले नॉरबर्ट होफर चुनाव हार गए।

, विजेता वान डर बेलेन न केवल ईयू समर्थक रहे हैं, बल्कि अपने चुनाव प्रचार के दौरान उनका सारा जोर इसी बात पर था कि अगर होफर चुनाव जीते तो वे ऑस्ट्रिया को ईयू से बाहर निकाल लेंगे और फिर ऑस्ट्रिया भी उन्हीं कठिनाइयों से गुजरेगा, जिनसे फिलहाल ब्रिटेन गुजर रहा है।

 उनके इस प्रचार ने ऑस्ट्रियाई वोटरों को प्रभावित किया और उन्होंने अपने देश को अनिश्चितता से बचाना ज्यादा जरूरी समझा।

 तकरीबन एक साथ हुई ये दोनों परस्पर विरोधी घटनाएं बताती हैं कि यूरोपियन यूनियन से यूरोप के लोगों का पूरी तरह मोहभंग भले न हुआ हो, पर वे अपने देश को बाहर से मिले निर्देशों के मुताबिक चलाने के लिए कतई राजी नहीं हैं।

 एक और मंदी की आशंका को टालने में लगी दुनिया इस विशाल अर्थव्यवस्था की दुविधा को लेकर चिंतित है और यह चिंता शेयर बाजारों में सीधे जाहिर हो रही है।

, सौजन्य – नवभारत टाइम्स।

