डिजिटल सुरक्षा (बिजनेस स्टैंडर्ड)।

हाल ही में कांग्रेस पार्टी और राहुल गांधी के आधिकारिक ट्विटर अकाउंट हैक कर लिए गए थे।

 दोनों अकाउंट से सोशल मीडिया पर अश्लील टिप्पणियां भी की गईं।

 कांग्रेस पार्टी के ईमेल खाते की जानकारी सार्वजनिक करने की धमकी भी दी गई।

 कुछ दिनों बाद ही प्रधानमंत्री नरेंद्र मोदी के नाम पर बने मोबाइल ऐप को भी हैक कर लिया गया।

 हैकर ने स्क्रीनशॉट के साथ यह दावा किया कि वह ऐप पर पंजीकृत करीब 70 लाख लोगों की निजी जानकारियां भी हासिल कर सकता है।

 उसने लोगों के फोन नंबर, ईमेल एड्रेस, नाम, पता, रु चियां और उनके शहर के बारे में भी जानकारी जुटा लेने की क्षमता होने का दावा किया।

 ऑस्ट्रेलिया के एक एक्टिविस्ट ने महाराष्ट्र की एक पैथोलॉजी लैब में जांच करा चुके करीब 43,000 लोगों के मेडिकल रिकॉर्ड तक अपनी पहुंच होने का खुलासा किया है।

 भारत में ही गत अक्टूबर में विभिन्न बैंकों के करीब 40 लाख ग्राहकों के डेबिट कार्ड से संबंधित डेटा चुरा लिए गए थे।

 ऐसा नहीं है कि ये घटनाएं महज अपवाद हैं।

 हैकिंग की कई और घटनाओं भी घट सकती हैं क्योंकि अब पहले से कहीं ज्यादा संवेदनशील डेटा ऑनलाइन मौजूद हैं।

ऑनलाइन सुरक्षा को लेकर ये चिंताएं उस समय सामने आ रही हैं जब भारत में सरकार सभी तरह के दस्तावेजों का डेटाबेस तैयार करने में लगी है।

 आधार कार्ड से लोगों की निजी जानकारियों को जोडऩे के साथ ही नकदी-रहित अर्थव्यवस्था की तरफ तेजी से कदम बढ़ाना भी सरकार की रणनीति में शामिल है।

 लेकिन भारत में डेटा सुरक्षा की हालत बहुत खराब है क्योंकि इसके लिए समुचित ढांचा ही नहीं है।

 इतना ही नहीं, निजी डेटा चोरी या हैक होने पर अपनाए जाने वाले कानूनी विकल्प भी काफी सीमित हैं।

 इस तरह के हालात में डिजिटल इंडिया के नीति-निर्माताओं को लापरवाही बरतने और संभावित खतरों को नजरअंदाज करने का दोषी माना जा सकता है।

, अधिकतर लोगों ने इससे मिलने वाली सहूलियतों को देखते हुए डिजिटलीकरण की अवधारणा का सिद्धांत रूप में समर्थन किया है लेकिन इसी के साथ बाहरी खतरों को लेकर इसके बेहद असुरक्षित होने और धोखाधड़ी का शिकार होने की आशंका भी बढ़ जाती है।

 लुभावने ईमेल की शक्ल में आने वाले मालवेयर के हमले से किसी भी सिस्टम की ऑनलाइन गतिविधि पूरी तरह ठप हो सकती है।

 उस सिस्टम के भीतर मौजूद हरेक शख्स के सामने निजी जानकारियां चोरी होने और वित्तीय धोखाधड़ी का शिकार होने का खतरा मंडराने लगता है।

 उदाहरण के तौर पर, रसोई गैस की सब्सिडी और मनरेगा की मजदूरी को सीधे लाभार्थी के बैंक खाते में भेजना काफी आसान है लेकिन उन खातों से रकम निकालना भी उतना ही आसान है।

 भारत में सुरक्षित डेटा के बारे में स्पष्ट मानक नहीं होने से यह समस्या बनी है।

 अगर कोई संगठन या विभाग डेटा की देखरेख में लापरवाही दिखाता है तो उस पर जुर्माने का भी कोई प्रावधान नहीं है और न ही उस डेटा की रिकवरी का ही कोई सिस्टम है।

, इस संबंध में सरकार के रुख ने गहरी चोट पहुंचाई है।

 सरकार ने आधार कार्ड में दर्ज निजी जानकारियों की सुरक्षा की मांग को नकारते हुए कहा है कि यह किसी नागरिक का मौलिक अधिकार नहीं है लिहाजा उसकी सहमति के बगैर भी उन आंकड़ों को साझा किया जा सकता है।

 ऐसे में निजी आंकड़ों को साझा करने की प्रवृत्ति का जोर पकडऩा अधिक हैरत में नहीं डालता है।

 इस समय डेटा और मेटाडेटा को एक साथ जोड़कर कई ऐप बनाए जा रहे हैं।

 हालत यह हो गई है कि किसी शख्स की जानकारी के बगैर ही उसकी वास्तविक भौगोलिक स्थिति, फोन पर बातचीत का रिकॉर्ड, वित्तीय लेनदेन और स्वास्थ्य रिकॉर्ड तक तैयार किया जा सकता है।

 सरकार को डेटा सुरक्षा के लिए तत्काल एक समग्र रणनीति बनानी होगी और ऐसा नहीं होने पर डिजिटल इंडिया की पूरी मुहिम ही नाकाम हो जाएगी।

, सौजन्य – बिजनेस स्टैंडर्ड।

