रियल एस्टेट की असलियत (बिजनेस स्टैंडर्ड)।

अब तो यह माना जा चुका है कि प्रधानमंत्री नरेंद्र मोदी के नोटबंदी के फैसले से मौजूदा काले धन का एक छोटा हिस्सा ही अर्थव्यवस्था के चलन में लाया जा सकेगा।

 लेकिन काले धन के प्रवाह का क्या होगा जो लेनदेन संबंधी संरचनात्मक खामियों के चलते पलता-बढ़ता रहता है।

 इस संदर्भ में देखें तो प्रधानमंत्री नरेंद्र मोदी के सलाहकारों को काला धन के संग्रह और काली पूंजी के बीच अंतर को ध्यान में रखना होगा।

 लोगों के पास नकदी के रूप में जमा काला धन आनुपातिक तौर पर काफी कम है जबकि रियल एस्टेट और सोने के रूप में काली पूंजी की बड़ी मात्रा है।

 इनमें से भी रियल एस्टेट पर निगरानी रख पाना कहीं ज्यादा आसान है।

 रियल एस्टेट में खपाए गए काले धन की मात्रा के बारे में कोई भी पुख्ता जानकारी मौजूद नहीं है।

 लेकिन नोटबंदी के बाद अगले छह से 12 महीनों में रियल एस्टेट की कीमत में करीब 30 फीसदी की गिरावट आने का अनुमान रियल एस्टेट के भीतर काले धन की मौजूदगी को बताने के लिए काफी है।

 रियल एस्टेट कारोबारियों के मुताबिक पांच में से केवल एक ग्राहक ही चेक से भुगतान करना चाहता है।

रियलिटी बाजार का ढांचा ही ऐसा है कि इसमें काले धन के इस्तेमाल को प्रश्रय मिलता है।

 इसमें सबसे बड़ी भूमिका सर्किल रेट की होती है जो कि किसी भूखंड या निर्मित परिसर का स्वामित्व हस्तांतरित करने पर लगने वाला न्यूनतम मूल्य है।

 अलग-अलग स्थानों के हिसाब से सर्किल रेट भी अलग होता है।

 असल में यह राज्य सरकार की तरफ से तय फ्लोर रेट होता है और बहुत कम मौकों पर ही इसमें कोई संशोधन होता है।

 इसके चलते सर्किल रेट आम तौर पर वास्तविक बाजार मूल्य से नीचे ही रहता है।

 मुंबई जैसे शहरों में प्रॉपर्टी का वास्तविक बाजार मूल्य तो सर्किल रेट से दोगुना पहुंच जाता है जबकि दिल्ली में यह अंतर करीब 30 फीसदी होता है।

इस अनियमितता के कारण लोग प्रॉपर्टी खरीदते समय उसकी कीमत का कुछ हिस्सा नकदी में ही देना चाहते हैं क्योंकि राज्यों के राजस्व का बड़ा स्रोत माना जाने वाला स्टांप शुल्क सामान्यत: काफी अधिक होता है।

 स्टांप शुल्क सौदे की कुल रकम के 3 फीसदी से लेकर 10 फीसदी के बराबर होता है।

 इसलिए खरीदार सर्किल रेट और बाजार मूल्य में अंतर वाली रकम को नकदी में ही देना पसंद करते हैं क्योंकि उस पर उन्हें स्टांप शुल्क नहीं देना पड़ता है।

 इस तरह एक प्रॉपर्टी की रजिस्ट्री उसके बाजार मूल्य से कम कीमत पर कराई जाती है।

 बैंक भी इस रकम को फंड करने के लिए राजी हो जाते हैं।

यह सच है कि आज के समय में प्रॉपर्टी का बाजार मूल्य गिर गया है और आगे चलकर इसके सर्किल रेट के आसपास आने के भी आसार हैं लेकिन इसमें किसी को संदेह नहीं होना चाहिए कि बाजार में नकदी का प्रवाह सुधरने और अर्थव्यवस्था के पटरी पर आने के बाद एक बार फिर पुरानी स्थिति लौट आएगी।

 हालांकि सर्किल रेट की समय-समय समीक्षा करने और स्टांप शुल्क को कम करने का मसला राज्य सूची का विषय होने से केंद्र सरकार की भूमिका सीमित हो जाती है।

 लेकिन केंद्र में सत्ता पर काबिज भारतीय जनता पार्टी की 12 राज्यों में अपनी या सहयोगी दलों के साथ सरकारें बनी हुई हैं।

 प्रधानमंत्री मोदी के लिए इन राज्यों पर अपने प्रभाव का इस्तेमाल कर पाना संभव है।

 अगर ऐसा होता है तो काले धन के सृजन के लिए मददगार माने जाने वाले रियल एस्टेट कारोबार की कई गलत प्रवृत्तियों को बदला जा सकेगा जो अन्य राज्यों के लिए नजीर भी पेश करेगा।

 अगर प्रधानमंत्री मोदी भाजपा शासित राज्यों को इसके लिए राजी कर लेते हैं तो लोगों के बीच यह संदेश जाएगा कि वह काले धन पर नकेल कसने के लिए वास्तव में काफी उत्सुक और गंभीर हैं।

 इससे काला धन विरोधी अभियान को सियासी चाल बताने वाले आलोचकों को भी चुप कराया जा सकेगा।

, सौजन्य – बिजनेस स्टैंडर्ड।

