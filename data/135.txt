क्या खिलाएगी गुल ‘ट्रंप चाल’ (प्रो.स्वर्ण सिंह) (पत्रिका)।

पिछले दो दशकों में भारत-अमरीका संबंध गर्मजोशी से लबरेज रहे हैं।

 लेकिन, आज अमरीका में डोनाल्ड ट्रंप राष्ट्रपति पद का कार्यभार ग्रहण कर रहे हैं और सवाल है यह कि क्या ‘अमरीका फस्र्ट’ की उनकी नीति का हमारे संबंधों पर विपरीत असर डालेगी या फिर वे चीन के मुकाबले भारत को तरजीह देकर संबंध प्रगाढ़ करेंगे।

अमरीका के नवनिर्वाचित राष्ट्रपति डोनाल्ड ट्रंप आज पदभार ग्रहण कर रहे हैं।

 इस संदर्भ में महत्वपूर्ण प्रश्न यही हैं कि क्या वे पूर्ववर्ती जॉर्ज बुश जूनियर और बराक ओबामा की तरह अमरीका-भारत के जुबानी गर्मजोशी वाले संबंधों को ही आगे बढ़ाएंगे या उन्हें हकीकत के धरातल पर भी उतारेंगे।

 या फिर, इन संबंधों में यू टर्न ला देंगे।

उल्लेखनीय है कि जब-जब अमरीका में रिपब्लिकन पार्टी का व्यक्ति राष्ट्रपति चुना जाता है तो भारत-अमरीका संबंध सुधरते हैं और किसी डेमोक्रेट के राष्ट्रपति चुने जाने पर संबंध की मिठास कम होने लगती है।

 भारत-अमरीका संबंधों की ऐतिहासिकता देखें तो इसमें पिछले दो दशकों जैसी गर्मजोशी पहले कभी नहीं रही।

 बदलाव की शुरुआत बिल क्लिंटन के कार्यकाल से हुई जिसे आगे बढ़ाया जॉर्ज बुश जूनियर ने।

उन्हीं के कार्यकाल के दौरान अमरीका व भारत के बीच रक्षा सहयोग को लेकर संधि हुई और परमाणु समझौता भी हुआ।

 हालांकि इन्हें हकीकत में तब्दील नहीं किया जा सका।

 बराक ओबामा अमरीका के राष्ट्रपति बने तो उनके चीन से प्रभावित होने के कारण लगा कि वे भारत को परमाणु अप्रसार नीति के नजरिये से ही देखेंगे।

 दोनों देशों के बीच संबंधों में गर्माहट कम होने की आशंका पनपने लगी।

 लेकिन, जब भारत के तत्कालीन प्रधानमंत्री मनमोहन सिंह ने 2009 में अमरीका दौरा किया तो ओबामा ने उनका जबर्दस्त स्वागत किया।

 इसके अगले साल जब वे भारत आए तो उनका झुकाव चीन से हटकर भारत की ओर हो चुका था।

उन्होंने भारत को अमरीका का बड़ा सहयोगी माना और संयुक्त बयान में उन्होंने संयुक्त राष्ट्र की सुरक्षा परिषद में भारत की स्थायी सदस्यता के दावे पर सहमति जताई, टेक्नोलॉजिकल कंट्रोल रिजीम में भारतीय सदस्यता की वकालत भी की।

 इसके बाद दोनों नेताओं की मुलाकात में उन्होंने भारत-अमरीका के बीच व्यापार को 100 अरब से 500 अरब डॉलर तक पहुंचाने की इच्छा भी जताई।

 लेकिन, यह व्यापार अपने स्तर से आगे नहीं बढ़ सका।

 2013 में जब मनमोहन सिंह ने ओबामा से मुलाकात की तो 2008 की संधि के बाद अमरीका से छह न्यूक्लियर रिएक्टर खरीदने के लिए आपसी समझौते के पत्र पर हस्ताक्षर तो हुए लेकिन यह समझौता आज तक वास्तविकता से दूर ही रहा है।

केवल एक बड़ा बदलाव यही हुआ कि अमरीका ने भारत से संबंधों को पाकिस्तान के साथ जोड़कर देखना बंद कर दिया।

 पूर्व के अमरीकी राष्ट्रपति जब-जब भारत आते तो वे थोड़े समय के लिए पाकिस्तान जरूर जाते थे।

 लेकिन, ओबामा ने दो भारत यात्राओं के दौरान पाकिस्तान को नजरअंदाज किया।

2014 नरेंद्र मोदी प्रधानमंत्री बने और अमरीका ने उन्हें अपने यहां आने का न्योता भेजा तो इस मौके का भारतीय प्रधानमंत्री ने भरपूर फायदा उठाया।

 ढाई साल के दौरान दोनों नेताओं के बीच आठ मुलाकातें हुई।

 ओबामा-मोदी ने संयुक्त बयानों में दक्षिण चीन सागर पर टिप्पणी भी कीं।

 ऐसा लगा उन्होंने चीन से मुकाबले के लिए भारत को सहयोग करने की सोच बना ली है।

 अमरीका ने भारत को प्रमुख रक्षा सहयोगी बताया और वैसा ही समझौता किया जैसा कि वह अपने रक्षा सहयोगी नाटो देशों के साथ करता रहा है।

इसकी वजह यह रही कि अब भारत रक्षा सामग्री के मामले अमरीका का सबसे बड़ा आयातक हो चुका है।

 इन सबके बावजूद अभी तक अमरीका की ओर से केवल सांकेतिक और जुबानी गर्मजोशी ही झलकती रही है।

 अब नए राष्ट्रपति रिपब्लिकन डोनाल्ड ट्रंप मूलरूप से व्यवसाई हैं।

 वे मुद्रा को लेकर चीन के जोड़-तोड़, उसके साथ व्यापार और वहां अमरीका के प्रत्यक्ष विदेशी निवेश के हालात को लेकर चिंतित हैं और इसीलिए चीन की ओर उनकी त्योरियां तनी रहती हैं।

 इसका लाभ भारत को मिल सकता है।

 लेकिन, उनकी ‘अमरीका फस्र्ट’ की नीति से कभी-कभी लगता है कि इसका नुकसान कहीं भारत को भी न हो।

 इस असमंजस में राहत की बात है, ट्रंप की टीम का मनोनयन।

उन माइक पेंस को उपराष्ट्रपति चुना गया है जिन्होंने 2008 के भारत-अमरीका परमाणु संधि का समर्थन किया था।

 अमरीका के राष्ट्रीय सुरक्षा सलाहकार के तौर पर माइकल फ्लिन का नाम प्रस्तावित है और वे खुफिया विभाग से हैं।

 वे अपनी किताब ‘द फील्ड टू फाइट: हाउ वी कैन विन द ग्लोबल वॉर अगेंस्ट रेडिकल इस्लाम एंड इट्स अलाइज’ में पाकिस्तान के दुस्साहस की व्याख्या कर चुके हैं ।

 वे जानते हैं कि दक्षिण एशिया में आतंक को कहां से शह मिलती है।

 यूएस ट्रेड रिप्रिजेंटेटिव के लिए नामित पीटर नवारो अर्थशास्त्री हैं और चीन के धुर विरोधी हैं।

उन्होंने ‘डेथ बाई चाइना कन्फ्रंटिग दि ड्रेगन’ किताब लिखी है।

 भारतीय मूल की निक्की हेली संयुक्त राष्ट्र में अमरीका की प्रतिनिधि होंगी।

 संभव है कि संयुक्त राष्ट्र की सुरक्षा परिषद में भारत की स्थाई सदस्यता की दावेदारी को मजबूती मिले।

 न्यूयॉर्क के अटॉर्नी प्रीत भरारा को ट्रंप बरकरार रखेंगे।

वहीं पर वॉल स्ट्रीट भी है तो आशा कि वहां भारतीय कंपनियों के साथ अन्याय होने की आशंका कम ही रहेगी।

 रूस में ऊर्जा समझौतों में प्रमुख भूमिका निभाने वाले रेक्स टिलर्सन के विदेश मंत्री रहने का सकारात्मक भारत पर भी पड़ेगा।

 ट्रंप की मनोनीत टीम से आस बंधती है कि यह भारत से संबंधों को बेहतर बनाएगी और समझौतों को हकीकत में तब्दील करेगी।

सौजन्य- पत्रिका।

