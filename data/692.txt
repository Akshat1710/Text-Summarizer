घाटी में हमलों का नया दौर (नवभारत टाइम्स)।

जम्मू में एक ही रात में हुए दो आतंकी हमलों ने नियंत्रण रेखा पर शांति की उम्मीदों को एक बार फिर चकनाचूर कर दिया है।

 नगरौटा स्थित सैन्य ठिकाने पर सुबह साढ़े पांच बजे हुए हमले में एक अधिकारी समेत तीन सैनिकों को अपनी जान गंवानी पड़ी, जबकि इससे पहले यहां से पचास किलोमीटर दूर रामगढ़ सेक्टर में तीन आतंकियों को ठंडा करने की कोशिश में बीएसएफ का एक जवान घायल हुआ।

, सितंबर के आखिरी दिनों में भारत द्वारा नियंत्रण रेखा के नजदीक की गई सर्जिकल स्ट्राइक के बाद से आतंकी हमलों की झड़ी सी लग गई है, जिनमें बीस के लगभग भारतीय सुरक्षा कर्मियों को शहादत धारण करनी पड़ी है।

 लेकिन भारत का राजनीतिक नेतृत्व, जिसमें हमारे रक्षामंत्री प्रमुख हैं, हास्यास्पद बयानों के जरिये खुद को और पूरे देश को भुलावे में रखने में जुटा है।

 कभी बयान आता है कि पाकिस्तान हमसे फायरिंग बंद करने की विनती कर रहा है, तो कभी यह कि प्रधानमंत्री ने अपनी ‘मॉनीटरी सर्जिकल स्ट्राइक’ से कश्मीरी अलगाववादियों के कस-बल ढीले कर दिए हैं।

 इस कतार में खड़े होने को व्याकुल हमारे शिक्षामंत्री ने कश्मीर के स्कूली बच्चों तक को मोहरा बनाने में कोई कसर नहीं छोड़ी।

 उन्होंने कहा कि अलगाववादी धमकियों के बावजूद दसवीं-बारहवीं के इम्तहान में शामिल होकर कश्मीरी बच्चों और उनके अभिभावकों ने अलगाववादियों को उनकी औकात बता दी है।

, समय आ गया है कि हम स्थिति की गंभीरता को समझें और अपनी बातबहादुरी के जरिये आग में घी डालते जाने के बजाय आग को बुझाने की कोशिश करें।

 हमारी सेना और सीमा सुरक्षा बल फिलहाल जम्मू-कश्मीर में अभूतपूर्व स्थिति का सामना कर रहे हैं।

 बिना किसी युद्ध या युद्ध जैसे हालात के पिछले तीन महीने में हमने अपने चालीस से ज्यादा सुरक्षा कर्मी खोए हैं और इससे कहीं ज्यादा नागरिकों की जान-माल का नुकसान झेला है।

 आज जब पाकिस्तान का सैनिक नेतृत्व बदल गया है और तीन-चार दिन बाद वहां के राष्ट्रीय सुरक्षा सलाहकार भारत आने वाले हैं, तब हमें संवाद की टूटी कड़ियों को फिर से जोड़ने का प्रयास करना चाहिए और सीमा तथा नियंत्रण रेखा पर स्थिति सामान्य बनाने की पहल करनी चाहिए।

 इस दिशा में बात को थोड़ा आगे बढ़ाने के बाद हम अपनी जद में आने वाले आतंकी तत्वों पर अपना ध्यान केंद्रित कर सकते हैं।

, सौजन्य – नवभारत टाइम्स।

