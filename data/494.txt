नोट बदलने का जेहाद (हिन्दुस्तान)।

खबर है कि मारे गए आतंकवादियों के पास से दो हजार रुपये के नए नोट मिले हैं।

 इस संदर्भ में अब तक न मारे गए एक आतंकवादी की आपबीती, जो गुप्त सूत्रों से प्राप्त हुई- ‘भाईजान।

 हाल यह है कि सुबह से लाइन में खड़ा था।

 अब जाकर दो हजार और सौ रुपये के नोट मिले हैं।

 जब मेजर जावेद ने बॉर्डर के पार से हमें यहां भेजा, तो पांच सौ और हजार रुपये के पुराने नोट दिए।

 हमसे बोला, सबसे पहले इंडिया जाकर ये नोट बदलवा लेना, फिर आगे क्या वारदात करनी है, यह बताएंगे।

 बदलने के बाद आधे नोट खुद रख लेना, आधे लतीफ के साथ यहां हमारे पास भिजवा देना।

 हमें क्या पता था कि नोट बदलवाने के लिए इतनी लंबी लाइन में लगना होगा।

 हमारा एक साथी तो अब भी लाइन में खड़ा है।

 क्या यह किसी दहशतगर्द का काम है कि वह लाइन में इस तरह खड़ा रहे।

 गांव में लोग सुनेंगे, तो कितना बुरा लगेगा।

 लोग कितना मजाक बनाएंगे कि जेहादी बनाने गया था या लाइन में लगने।

, मैंने तो मेजर साब से बोला कि नए नोटों के लिए जितनी मेहनत हमें करनी पड़ती है, उससे तो कहीं ज्यादा आसान है कि नकली नोट छाप लिए जाएं।

 उन्होंने कहा कि नकली नोटों का डिपार्टमेंट अलग है, उसके इनचार्ज मेजर गुलफाम हैं।

 उनकी बेटी का निकाह है, सो वो छुट्टी पर चले गए हैं।

 आ जाएंगे, तो उसके बाद ही नकली नोट छापने का काम शुरू हो पाएगा।

 भाईजान, आजकल इस जेहाद की लाइन में कुछ बचा नहीं है।

 पहले थोड़ी बहुत इज्जत थी, मगर अब वह भी नहीं बची।

 हम पुराने हैं, सो हमें सूखे मेवे तो मिल ही जाते हैं, नए लोगों को तो सुना है कि चने, मूंगफली देकर ही भेज देते हैं।

, मैंने यह भी कहा था कि लाइन में लगने से अच्छा है कि पैसा लूट लेते हैं, तो मेजर साब बोले, भूल कर भी ऐसा मत करना।

 आज किसी हिन्दुस्तानी से अगर सौ का नोट भी छीनोगे, तो वह तुम्हारी जान ले लेगा।

 मैं तो सच कह रहा हूं, अगर ऐसे ही लाइन में खड़ा रहना पड़ा, तो कोई इस जेहाद की लाइन में आएगा ही नहीं।

, – राजेंद्र धोड़पकर।

सौजन्य – हिन्दुस्तान, 24-11-2016।

