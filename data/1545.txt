किसकी कहां घुसपैठ (हिन्दुस्तान)।

एक और तेंदुआ उग्र भीड़ का शिकार बना।

 उस भीड़ का शिकार, जो असुरक्षाबोध का शिकार थी।

 इस बात से आक्रांत कि जंगल से आकर जंगली जानवर उनके जीवन को असुरक्षित बना रहे हैं और कोई देखने वाला नहीं।

 दुर्भाग्यपूर्ण है कि जिस वक्त गुरुग्राम में वन विभाग और पुलिस की टीम के सामने आबादी में घुसा तेंदुआ उग्र भीड़ का शिकार बन रहा था, लगभग उसी वक्त असम में रायल बंगाल टाइगर का एक शेर भी ऐसी ही उग्रता का शिकार बना।

 वहां तो ऐसी क्रूरता बरती गई कि न जाने कितनी पुरानी दुश्मनी रही हो।

 उसके शरीर पर काटने के तमाम निशान मिले।

 कई अंग काट दिए गए थे।

 कुछ ही दिन पहले गुवाहाटी में भी ऐसा ही हुआ था।

 यह सब लंबे समय से होता आ रहा है।

 इस पर फिलहाल अंकुश की उम्मीद भी नहीं दिखाई देती।

, यह वक्त इस और ऐसी हर घटना के पीछे के हालात पर गंभीरता से सोचने का है।

 बड़ा सवाल है और वन्य जीव संरक्षण से जुड़े लोगों का दर्द भी कि हम यह कब तय करेंगे कि वे हमारी अबादी में घुस रहे हैं या हमने उनकी जमीन पर कब्जा कर लिया है।

 यानी फैसला यह होना चाहिए कि कौन किसके इलाके में घुसा।

 आबादी वाले क्षेत्र में जंगली जानवरों के प्रति डर हमेशा रहा है, लेकिन यह विचार का मुद्दा है कि जिस तरह से शिकार पर प्रतिबंध लगाया गया, क्या उसी तरह भीड़ से उसे बचाने का कोई समाधान नहीं खोजा जाना चाहिए था।

 गुरुग्राम की घटना इस चिंता को भी बढ़ाने वाली है।

 वहां समय से पता चल गया था कि तेंदुआ अरावली की पहाड़ी से सटे गांव में आ चुका है, फिर भी न तो उसे पकड़ने, न ग्रामीणों की सुरक्षा या उनके गुस्से को भड़कने से रोकने के कोई इंतजाम हुए।

 नतीजतन महज एक जाल के सहारे पुलिस के साथ उसे पकड़ने गए वनकर्मी दर्शक बने रहे और तेंदुआ सिस्टम से नाराज भीड़ का शिकार बन गया।

 महराजगंज, देवरिया, बनारस, लखीमपुर से लेकर बिहार तक में वन्यजीवों के आने और आतंक मचने का यही सच है।

 दरअसल, यह पूरे देश की समस्या है, लेकिन नीति-नियंताओं ने कोई ध्यान नहीं दिया।

 उत्तराखंड में कितनी ही बार हाथी या अन्य जानवर ट्रेन की चपेट में आकर मर गए, हर बार वाइल्ड लाइफ सैंक्चुरी रेंज से ट्रेन ट्रैक हटाने की बात हुई, लेकिन दुधवा हो या राजाजी नेशनल पार्क, ट्रैक अब तक नहीं हटे, घटनाएं जारी हैं।

, आखिर यह सब कैसे रुकेगा।

 शायद तब, जब शहरीकरण की अंधी दौड़ के बावजूद अपने रिजर्व फॉरेस्ट एरिया के बारे में हमारा अलग सोच होगा।

 इन्हें संरक्षित किया जाएगा।

 इसके लिए हमारे शहरी निकायों को बहुत संवेदनशील होना होगा।

 योजनाएं बनाते समय सोचना होगा कि यदि किसी शहर का विस्तार हो रहा है और आसपास रिजर्व फॉरेस्ट जैसी कोई चीज है, तो उसके नजदीक कोई अवैध निर्माण या अन्य गतिविधि नहीं होगी।

 यह तो तय है कि शहर बढ़ेंगे, सड़कें भी बनेंगी और विकास भी होगा, लेकिन ये जो छोटे-छोटे हमारे रिजर्व फॉरेस्ट हैं, इन्हें भी बख्शना होगा।

 यह विडंबना ही है कि जब दिल्ली के संजय उपवन में नाइट विजन कैमरे से तेंदुआ दिखा, तो हम खुश हुए कि हमारी जैव विविधता सुरक्षित है।

 लेकिन इस खुशी के महज 24 घंटे के अंदर एक तेंदुआ उस गुरुग्राम में पीटकर मार डाला गया, जिसे सभ्य समाज का हाईटेक आईना कह सकते हैं।

 इसने बताया कि हमने आधुुनिकता का लबादा भले ही ओढ़ लिया हो, हमारा बर्ताव नहीं बदला है।

 शायद इतनी आसानी से बदलेगा भी नहीं।

 दरअसल, यह सरकारी तंत्र की संवेदनाओं के साथ हमारी संवेदनाओं का मामला भी है।

 यह परिवर्तन सोच बदलने से ही आएगा।

सौजन्य – हिन्दुस्तान, 26-11-2016।

