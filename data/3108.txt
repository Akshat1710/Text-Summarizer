सुगम यातायात की पहल (दैनिक जागरण)।

जिस राज्य में शहरी आबादी काफी तेजी से बढ़ती है, वहां सरकार की नागरिक सुविधाओं के प्रति जिम्मेदारी स्वत: बढ़ जाती है।

 इसमें कोई दो राय नहीं कि बिहार में पिछले दस सालों में नागरिक सुविधाओं पर जितना काम हुआ है, उतना पूर्व के पचास-पचपन सालों में नहीं हुआ।

 दस साल पहले बिहार की सूरत जिसने भी देखी है वह भूल नहीं सकता कि पुलों के नाम पर राज्य में सिर्फ अंग्रेजों के बनवाए सेतु थे, पक्की सड़क के लिए शहरवासी तरसते थे।

 गांव का क्या हाल रहा होगा, यह आसानी से समझा जा सकता है।

 दस वर्ष पूर्व प्रदेश में नए राजनीतिक सूर्योदय के बाद शहरी-ग्रामीण क्षेत्र में पुल-पुलिया निर्माण के साथ सड़कों का जाल बिछाने की मशक्कत शुरू हुई तो आज बात आगे बढ़ते हुए स्मार्ट और मेट्रो सिटी तक पहुंच गई है।

 हालांकि सरकार के समक्ष अब नई चुनौती विकसित संसाधनों के सुगम इस्तेमाल की व्यवस्था बनाने की है।

 इस पर गंभीरता से काम करने की जरूरत है।

 बेहतर शहरी सुविधाओं के मामले में बिहार अभी अपने पड़ोसी राज्यों उत्तर प्रदेश, बंगाल और ओडिशा की तुलना में काफी पीछे है।

 यातायात के मामले में तो हालात विकट हैं।

 राज्य अधिकांश जिलों में यातायात पुलिस का गठन नहीं हो सका है।

 जबकि कोई जिला ऐसा नहीं है जहां शहरी क्षेत्र की आबादी लाखों में न हो।

 यातायात पुलिस के अभाव में इन शहरों में चौक-चौराहों की हालात बेकाबू रहती है, रोजाना दुर्घटनाएं किसी न किसी के घर की खुशियां छीनती हैं।

 यातायात अव्यवस्था का सिर्फ एक उदाहरण राजधानी पटना को उत्तर बिहार से जोडऩे वाले गांधी सेतु को ही ले लें तो कुछेक सालों से इसके जर्जर होने के कारण एक लेन पर वाहन चलने से प्रशासन की चौबीस घंटे बड़ी संख्या में पुलिस की तैनाती करना मजबूरी बनी हुई है, हालांकि दोनों तरफ पर पुल की समाप्ति के बाद वाहनों को नियंत्रित करने के इंतजाम न होने से जानलेवा दुर्घटनाएं होती रहती हैं।

एक और साल बीतने को है।

 सुकून इस बात का है कि सूबे के शहरी नागरिकों को यातायात की सुगम व्यवस्था देने की दिशा में सरकार ने साल के अंतिम दिनों में कदम बढ़ा दिए हैं।

 इसके लिए सिटी मोबिलिटी प्लान (सीएमपी) लागू करने की तैयारी की जा रही है।

 अभी सूबे के नगर निगम वाले शहर पटना, भागलपुर, गया, मुजफ्फरपुर दरभंगा, बिहारशरीफ, पूर्णिया, आरा, कटिहार, बेगूसराय और मुंगेर में व्यवस्थित यातायात के लिए सीएमपी लागू करने की तैयारी चल रही है।

 कंसल्टेंट के जरिए यह काम शीघ्र करने का बीड़ा उठाया गया है।

 प्लान बनने पर निगम वाले शहरों में रोड, नाली, परिवहन व्यवस्था, बस स्टैंड, एयरपोर्ट, रेलवे स्टेशन आदि मुख्य जगहों के लिए सुव्यवस्थित यातायात व्यवस्था बनाने का काम शुरू होगा।

 हालांकि इसमें एक पेंच है, सीएमपी की मंजूरी केंद्र सरकार से लेनी है।

 इसके बाद नगर विकास एवं आवास विभाग ग्यारह शहरों के रेलवे स्टेशन, एयरपोर्ट और बस स्टैंड आदि भीड़भाड़ वाले स्थानों पर बेहतर यातायात संसाधन विकसित करेगा।

 महत्वपूर्ण यह है कि सड़कों का सर्वे करने की बजाए देखा यह जाएगा कि एक घर में औसतन कितने सदस्य हैं, एक सदस्य दिन में कितनी बार घर से निकलता है, वह पैदल या कौन से वाहन का इस्तेमाल करता है।

 कहां-कहां जाता है, आकलन और रूट के अनुसार यातायात सुविधा बढ़ाने की पहल होगी।

 सीएमपी लागू होने पर ग्यारह शहरों में यातायात की सूरत तो बदल जाएगी, परंतु सूबे के बाकी बचे 27 शहरों का क्या होगा।

 अगर इनके लिए कोई आदर्श योजना बनाने में ज्यादा समय है तो पुलिस को ही तब तक यहां व्यवस्थित यातायात का प्रशिक्षण दिया जाना चाहिए।

 स्थानीय संपादकीय : बिहार , सौजन्य – दैनिक जागरण, 16-12-2016।

