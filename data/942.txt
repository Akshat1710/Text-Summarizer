बदलाव का बड़ा कदम (दैनिक जागरण)।

विमुद्रीकरण ने बाजार से बड़ी मात्रा में नकदी सोख ली है।

 केंद्र सरकार ने नकदी की किल्लत से जूझ रहे लोगों से जरूरी खर्चों के लिए डिजिटल लेन-देन का विकल्प अपनाने का सुझाव दिया है।

 इसे अपनाकर वे न सिर्फ अपनी दैनिक और कारोबारी जरूरतें पूरी कर सकते हैं, बल्कि व्यवस्था को और पारदर्शी बनाने में भागीदार बन सकते हैं।

 डिजिटल या कैशलेस लेन-देन को बढ़ावा देने के लिए सरकार द्वारा हाल ही में तमाम घोषणाएं की गई हैं।

 यदि यह योजना अपनी तय रूपरेखा के अनुसार सफल रही तो इसके परिणाम लंबी अवधि में भारत के हित में देखने को मिलेंगे।

 भारतीय रिजर्व बैंक के पूर्व गवर्नर डी. सुब्बाराव के मुताबिक भारत जैसी एक गरीब अर्थव्यवस्था में जहां अंतिम छोर पर अधिकांश लेन-देन नकद में होता है, वहां यकायक बड़े पैमाने पर नोटों को चलन से बाहर करने के निर्णय से भय और घबराहट होना तय है।

 आने वाले दिनों में हो सकता है कि इसके प्रभाव स्वरूप बाजार में वैध मुद्रा की कमी पैदा हो जाए, क्योंकि लोग सुरक्षा के मकसद से उसकी जमाखोरी करने लगेंगे।

 जाहिर है, भारत जैसे देश में जहां लेन-देन का ज्यादातर काम नकदी में होता है वहां इसकी कमी से उपभोक्ता वस्तुओं की मांग और खपत भी घटेगी।

 लिहाजा सरकार और आरबीआइ जितनी जल्दी और प्रभावी तरीके से इस स्थिति को सामान्य बनाने का काम करेंगे, इस नोटबंदी का प्रतिकूल असर उतना ही कम देखने को मिलेगा।

 सुब्बाराव आगे कहते हैं कि चलन से हटाए गए 500 और 1000 के नोटों के बैंकों में जमा होने और उसके स्थान नए नोटों के चलन में आने से अर्थव्यवस्था पर सकारात्मक प्रभाव भी पड़ेगा।

 बहरहाल इसका एक अच्छा प्रभाव कैशलेस लेन-देन के रूप में अभी से देखा जाने लगा है।

 लोग जरूरी वस्तुओं की खरीदारी और अन्य लेन-देन के लिए बड़े पैमाने पर इलेक्ट्रॉनिक माध्यम को अपना रहे हैं।

 बहुत संभव है कि नकदी की यह अस्थायी किल्लत आगे भी बनी रहेगी।

 ऐसे में आने वाले दिनों में और लोग भी सुरक्षित, सुगम और दक्ष इलेक्ट्रानिक लेन-देन को तवज्जो दे सकते हैं।

 ऐसा हुआ तो यह देश के विकास और भ्रष्टाचार पर अंकुश की दिशा में एक बड़ा क्रांतिकरी कदम होगा।

 अभी डिजिटल इंडिया और इसे लागू करने को लेकर बहस चल रही है, लेकिन सरकार की ओर से जारी रूपे कार्ड इस दिशा में आगे बढ़ने का जरिया हो सकता है।

 ओमिड्यर नेटवर्क की पार्टनर और ओमिड्यर नेटवर्क इंडिया एडवाइजर्स की प्रबंध निदेशक रूपा कुडवा का कहना है कि भारत में डिजिटल अर्थव्यवस्था को गति प्रदान करने के लिए आज वैध डिजिटल मुद्रा की सख्त दरकार है।

 इसमें कोई दो राय नहीं कि भारत की अर्थव्यवस्था में डिजिटल मुद्रा को पेश करने से आर्थिक और सामाजिक स्तर पर कई तरह के लाभ होंगे।

 इसके अलावा वित्तीय समावेशन और पारदर्शिता भी आएगी।

 अब वक्त आ गया है कि भारत इस दिशा में मजबूती और तैयारी के साथ कदम आगे बढ़ाए।

 यदि भारत डिजिटल मुद्रा को अपनाता है तो उसे स्वयं को वैश्विक अगुआ के तौर पर स्थापित करने और वैश्विक मंच पर एक नए प्रतिमान गढ़ने में मदद मिलेगी।

 यह डिजिटल मुद्रा सरकार की ओर से जारी होगी, लिहाजा यह पूरी तरह वैध होगी और भारत में यह लीगल टेंडर होगी।

 एक बात और कि इसका पूरा हिसाब-किताब रहेगा कि कितनी मात्रा में डिजिटल मुद्रा जारी की गई है और आगे कितनी जारी करने की जरूरत है।

 इसका अपना मूल्य और पहचान होगी तथा इसके इस्तेमाल के लिए बस एक मोबाइल फोन की आवश्यकता होगी।

 प्रत्येक आधिकारिक डिजिटल मुद्रा एक विशिष्ट संख्या के साथ आएगी, जिससे नकली मुद्रा की समस्या का भी समाधान हो जाएगा।

 रतन पी. वताल की अध्यक्षता वाली डिजिटल भुगतान समिति ने अपनी जो रिपोर्ट सौंपी है उसमें कहा गया है कि मध्य अवधि में भारत में डिजिटल भुगतान को गति देन के लिए नियामक की व्यवस्था की जानी चाहिए, जो भुगतान में प्रतिस्पर्धा, खुली पहुंच और सूचनाओं के आदान-प्रदान को बढ़ावा देकर देश में डिजिटल अंतर की खाई को पाटने में सहायक बने।

 रिपोर्ट में आर्थिक और सामाजिक रूप से वंचित समूहों को इसमें शामिल किए जाने और बाजार में उभरती नई तकनीक को अपनाने की सिफारिश की गई है।

 साथ ही डिजिटल लेन-देन को हर दृष्टिकोण से सुरक्षित करने और सभी हितधारकों तथा नए भागीदारों के लिए एक समान अवसर मुहैया कराने की भी सिफारिश की गई है।

 इसमें बैंकोंऔर गैर-बैंकों के बीच भुगतान प्रणाली में सूचनाओं का आदान-प्रदान सुनिश्चित करने, डिजिटल भुगतान ढांचे को उन्नत बनाने और इनोवेशन को सम्मानित करने के लिए कारगर व्यवस्था बनाने का सुझाव दिया गया है।

 इसके साथ ही देश में डिजिटल भुगतान को बढ़ावा देने के लिए हरसंभव प्रयास करने की भी बात कही गई है।

 वास्तव में इस मुद्रा के उपयोग से देश में नकदी की लागत काफी कम हो जाएगी, क्योंकि इसकी छपाई या इसके वितरण पर किसी तरह का खर्च नहीं आएगा।

 यह आम जनता और सरकार के बीच भुगतान प्रणाली को आसान बनाएगी।

 इसका परिणाम यह होगा कि देश में समय-समय पर पैदा होने वाली मौद्रिक व्यवस्था की खामियों को पहले से ज्यादा प्रभावी तरीके से नियंत्रित किया जा सकेगा।

 भुगतान प्रणाली में इस तरह की पारदर्शिता आने से देश में बेहिसाब संपत्ति या काले धन की अर्थव्यवस्था पर भी सख्त नियंत्रण होगा।

 भारत जैसे देश में जहां हर कदम पर भ्रष्टाचार व्याप्त है, इस तरह की श्रेष्ठ प्रणाली की जरूरत महसूस की जाती रही है।

 यह सीधे तौर पर कालाबाजारी और काले धन की निगरानी की व्यवस्था को पुख्ता बनाएगा, जो प्रधानमंत्री के विमुद्रीकरण के फैसले का एक मुख्य मकसद है।

 कैशलेस व्यवस्था आर्थिक विकास, पारदर्शिता और वित्तीय समावेशन को बढ़ावा देने के साथ-साथ काले धन की समानांतर अर्थव्यवस्था को खत्म कर भारत को सशक्त राष्ट्रों की श्रेणी में खड़ा कर देगी।

 वल्र्ड बैंक के भारत में कंट्री डायरेक्टर ऑननो रूल के अनुसार भारत वैश्विक सूचना तकनीक का पावरहाउस है, लेकिन इसकी बहुत बड़ी आबादी अभी भी इसके लाभों से वंचित है।

 भारत डिजिटल अर्थव्यवस्था का मार्ग अपनाकर उन्हें इसका लाभ दे सकता है।

  लेखक अजेय सिंह, बैंकिंग मामलों के विशेषज्ञ हैं और क्रेडिट सुइस के प्रमुख रहे हैं ।

सौजन्य – दैनिक जागरण।

