चुनावी रंजिश में हमले (दैनिक जागरण)।

पंजाब विधानसभा चुनाव नतीजे आने के बाद अलग-अलग पार्टियों के समर्थक एक-दूसरे पर हमला कर रहे हैं।

 बीते दो दिन में गुरदासपुर, लुधियाना, बठिंडा, तरनतारन, अमृतसर आदि जिलों में ऐसी घटनाएं हो चुकी हैं।

 ऐसा भी नहीं है कि किसी एक पार्टी के समर्थकों पर आरोप लग रहे हैं।

 हमले के आरोप कांग्रेस, अकाली दल व आम आदमी पार्टी के समर्थकों पर लग रहे हैं।

 ऐसी घटनाएं उचित नहीं हैं।

 चुनाव आते-जाते रहते हैं, लेकिन हार-जीत के बाद किसी से दुश्मनी निकालना उचित नहीं है।

 ऐसी घटनाओं से प्रदेश का माहौल खराब होगा और सियासी कड़वाहट बढ़ेगी।

 यह अच्छी बात है कि अगली सरकार की कमान संभालने वाले कैप्टन अर्मंरदर सिंह ने कहा है कि उनकी सरकार बदले की भावना से काम नहीं करेगी।

 सभी सियासी पार्टियों के प्रमुखों को चुनावी रंजिश में हो रहे हमलों को गंभीरता से लेना चाहिए।

 यदि उनकी ओर से ऐसा नहीं किया जाता है और आगे भी हमले जारी रहते हैं तो प्रदेश में कानून-व्यवस्था बिगडऩे का खतरा बना रहेगा।

 प्रदेश में अमन-चैन का माहौल किसी भी स्थिति में बना रहना चाहिए।

 पुलिस प्रशासन व सरकार की यह जिम्मेदारी भी है और वह देखे कि कानून को कोई भी हाथ में न लेने पाए।

 पुलिस मामला दर्ज करने की कार्रवाई तो कर रही है लेकिन इस तरह की बढ़ती घटनाएं चिंतित करने वाली हैं।

 इसका कोई कारण नहीं है कि सभी पार्टियों के वरिष्ठ नेता यदि पार्टी कार्यकर्ताओं व समर्थकों को अनुशासन में रहने की स्पष्ट हिदायत दे दें तो कोई समर्थक दूसरी पार्टी के समर्थक पर हमला करे।

 इसके विपरीत यदि कोई भी वरिष्ठ नेता भड़काने वाली बयानबाजी करता है तो आने वाले दिनों में कड़वाहट और बढ़ेगी तथा ऐसी घटनाओं को रोकना बहुत मुश्किल होगा।

 समाज में हमेशा मिलजुल कर रहना चाहिए।

 सियासी पार्टियों के वरिष्ठ नेताओं से ही कार्यकर्ता व समर्थक सीख ले सकते हैं।

 वैचारिक मतभेद होना बुरी बात नहीं है, लेकिन यह इस हद तक हो जाए कि एक-दूसरे पर हमले कर दिए जाएं, यह कतई ठीक नहीं।

 उम्मीद की जानी चाहिए कि ऐसी घटनाओं की पुनरावृत्ति नहीं होगी।

 सरकार व पुलिस प्रशासन ऐसे मामलों में सख्ती से पेश आएगा।

 स्थानीय संपादकीय : पंजाब ।

सौजन्य – दैनिक जागरण।

