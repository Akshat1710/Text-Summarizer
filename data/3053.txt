सही साबित हो रही है नोटबंदी पर राष्ट्रपति की चेतावनी (दैनिक भास्कर)।

नोटबंदी पर राष्ट्रपति प्रणब मुखर्जी की चेतावनी सही साबित हो रही है।

 भारत सरकार के ग्रामीण विकास मंत्रालय की ताजा रिपोर्ट के अनुसार महात्मा गांधी राष्ट्रीय ग्रामीण रोजगार गारंटी योजना के तहत रोजाना रोजगार की मांग में 60 प्रतिशत की वृद्धि हुई है।

 ऐसा शहरों में औद्योगिक इकाइयों के बंद होने या उनमें काम घटने के कारण मजदूरों के उल्टे पलायन के चलते हुआ है।

 इसकी पुष्टि करते हुए ऑल इंडिया मैनुफैक्चरर्स आर्गनाइजेशन का अध्ययन कहता है कि नोटबंदी के बाद 50 प्रतिशत राजस्व की हानि हुई है और 35 प्रतिशत नौकरियां कम हुई हैं।

मार्च 2017 तक यह आंकड़ा क्रमशः।

55 प्रतिशत और 60 प्रतिशत तक जाने वाला है।

 यह स्थिति प्रधानमंत्री के उस दावे के विपरीत है कि उनके नोटबंदी के फैसले से अमीर लोगों की नींद हराम हो गई है और आम आदमी खुश है।

 हालात वित्त मंत्री के उस दावे से भी अलग है कि तकलीफों के दिन खत्म हो गए हैं और बुरे प्रभाव थोड़े दिनों के लिए हैं।

 सरकारी और गैर-सरकारी दोनों क्षेत्रों की संस्थाओं के अध्ययन बता रहे हैं कि मार्च 2017 तक मजदूर वर्ग की स्थिति नहीं सुधरने वाली है और औद्योगिक जगत में सामान्य स्थिति आसानी से लौटने वाली नहीं है।

 मनरेगा के तहत रोजाना रोजगार मांगने वालों की तादाद जुलाई से नवंबर 2016 तक 30 लाख थी जो 7 जनवरी 2017 तक 83.60 लाख रोजाना हो गई है।

 संगठित और कुशल रोजगार से अकुशल और असंगठित रोजगार की ओर पलायन की इस तादाद में तीन गुना की वृद्धि ने मनरेगा के 47,000 करोड़ के बजट का 85 प्रतिशत खत्म कर दिया है और ग्रामीण विकास मंत्रालय ने वित्त मंत्रालय से 8,000 करोड़ और मांगने की तैयारी कर ली है।

देश की अर्थव्यवस्था में इस उथल-पुथल को सरकार और उसके पैरोकार यह कहकर सही साबित कर रहे हैं कि अर्थव्यवस्था की धुलाई के लिए दी गई यह कीमत बहुत कम है और बेकार पड़ी मुद्रा बैंकों में आ जाने के बाद आर्थिक तरक्की रफ्तार पकड़ लेगी।

 लेकिन,जनता की तकलीफों की पहचान सिर्फ उनकी आत्महत्या और विद्रोह से ही नहीं होनी चाहिए।

 उसे उनके पलायन, क्रयशक्ति, भोजन, स्वास्थ्य और उनके बच्चों की शिक्षा-दीक्षा के साथ आंका जाना चाहिए।

 जिस मजदूर को शहर से गांव जाना पड़ा है और जिस कारोबारी को अपना धंधा बंद करना पड़ा है उसकी तकलीफें तर्कों से नहीं संवेदना से ही समझी जा सकती हैं।

, सौजन्य – दैनिक भास्कर।

