भटकाव का शिकार वामपंथी नेतृत्व (दैनिक जागरण)।

शंकर शरण।

अमेरिका और भाजपा विरोध को अपनी ‘विचारधारा’ बनाकर वामपंथी नेता विविध भारत विरोधी, सांप्रदायिक, अलगाववादी, जातिवादी, भ्रष्ट ताकतों तक के साथ किस तरह एकजुटता दिखाते हैं, इसका ताजा उदाहरण है उनका जेएनयू के वाम रुझान वाले छात्रों के समर्थन में आगे आना।

 एक बार फिर पता चल रहा है कि किसी सामान्य व्यक्ति को जो दिखता है, वामपंथी उसे देखने से इन्कार करते हैं।

 वास्तव में वामपंथी नेता केवल विधानसभा, संसद में ताकत बढ़ाने की चाह रखते रहे हैं, मगर भंगिमा यह बना रखी है कि यह सब वे ‘शोषित-वंचित वर्गों के हित में’ कर रहे हैं।

 यह दोहरापन उन पर भारी पड़ा है, क्योंकि उन्होंने उत्पीड़क और उत्पीड़ित की पहचान सच्चाई के बदले अपनी पूर्व-निर्धारित धारणा से तय की।

 इसका सबसे बड़ा प्रमाण है- आतंकवाद, अलगाववाद और सांप्रदायिकता पर वामपंथियों का रुख।

अधिक दिन नहीं हुए जब कई बड़े नेता वामपंथी पार्टियों को अपने मोर्चे में जोड़ने को तैयार रहते थे।

 एक बार स्वयं इंदिरा गांधी ने भाकपा के नेता मोहित सेन से मिलकर उनकी पार्टी को साथ आने का निमंत्रण दिया था।

 यह वर्ष 1978-79 की बात है।

 यदि उसे स्वीकारा गया होता तो देश में भाकपा सबसे बड़ी वामपंथी पार्टी बनी रहती।

 बाद में भी वीपी सिंह, लालू, मुलायम और करुणानिधि सहित कई नेता वामपंथियों को ‘स्वभाविक सहयोगी’ मानते थे, लेकिन अब इन्हें कोई नहीं पूछता।

 एक जमाने में बिहार, उत्तर प्रदेश, पंजाब और आंध्र में वामपंथियों की अच्छी उपस्थिति थी।

 अब वह नगण्य है।

 इसका कारण एक कम्युनिस्ट नेता के अनुसार 1990 के दशक से हिंदी प्रदेशों में जाति और धर्म की राजनीति की जड़ें जमना है, लेकिन यह सच नहीं।

 मजहबी राजनीति को स्वयं कम्युनिस्टों ने ही सक्रिय समर्थन देकर पाकिस्तान बनवाया था।

 उसी तरह जाति आधारित राजनीति भी लोहिया ने बहुत पहले स्थापित कर दी थी, जो स्वयं वामपंथी थे।

 फिर भाजपा को हराने के नाम पर खुद कम्युनिस्टों ने घोर जातिवादियों को समर्थन दिया।

 इतना कि कई कम्युनिस्ट उन्हीं जातिवादी पार्टियों में चले गए।

देश में मजहबी और जातिवादी राजनीति को सामथ्र्यवान बनाने में कम्युनिस्टों का बड़ा योगदान है।

 सोवियत संघ के खात्मे और चीन के पूंजीवादी राह पर वापस मुड़ने से माक्र्सवादी विचारधारा का खालीपन जग-जाहिर हो गया।

 फिर भी वही विचारधारा पकड़े रहने से भारतीय कम्युनिस्ट अपना समर्थन खोने लगे।

 जब तक माक्र्सवाद एक विकल्प दिखता था तब तक उनके समर्थकों में एक मनोबल था।

 सोवियत विघटन के बाद असंख्य कम्युनिस्टों में वह नहीं बचा।

 इसकी सत्यनिष्ठ समीक्षा के बदले उसी विचारधारा को जैसे-तैसे सही ठहराने और पहले की तरह चिह्नित ‘दुश्मनों’ के विरुद्ध लफ्फाजी करते रहने से वामपंथी श्रीहीन होने लगे।

 उन्होंने बदले समय को पहचानने से इन्कार किया।

 वैचारिक जड़ता ने भी वामपंथियों को मोर्चा राजनीति करने में बार-बार छला।

 उन्होंने जनवादी और जनविरोधी, उत्पीड़ित और उत्पीड़क आदि की पहचान वास्तविकता के बदले बने-बनाए विचारधारात्मक चश्मे से करने की आदत बना रखी है।

 वे मित्र और शत्रु पहले तय कर लेते हैं।

 फिर उनके समर्थन या विरोध में तर्क, तथ्य और आंकड़े खोजते रहते हैं।

 इस कारण वे अविश्वसनीय हो गए।

भाकपा ने माकपा की नकल में कांग्रेस-विरोध को अपना कर अपने को दुर्बल कर लिया।

 समय बदलने पर माकपा स्वयं कांग्रेस के साथ गई, लेकिन अंतत: मनमोहन सरकार का विरोध कर उसने पश्चिम बंगाल में भी अपनी सत्ता खोने का उपाय कर लिया।

 यह सब काल्पनिक व्याख्याओं को वास्तविक मानने के कारण हुआ।

 सारी दुनिया में दशकों से चल रहे जिहादी आतंक पर वामपंथियों ने स्थायी रूप से शुतुरमुर्गी रवैया अपना रखा है।

 उन्होंने हर तरह के मुस्लिम शासकों और चरमपंथियों को ‘प्रगतिशील’ बताने की जिद रखी।

 जिहादी संगठनों ने देश-विदेश में कितने ही नरसंहार किए परंतु वामपंथियों ने उन सब पर या तो मौन रखा या उनका बचाव किया।

 वे यह काम अभी भी कर रहे हैं।

 यह दरअसल उत्पीड़क का पक्ष लेकर उत्पीड़ित जनता का क्रूर मजाक उड़ाने के सिवा कुछ न था, लेकिन इसे वामपंथी अपनी ‘विचारधारा’ मानकर गर्व करते हैं।

 सामाजिक-आर्थिक नीतियों पर भी वामपंथी रुख सच्चाई के बदले विचारधारात्मक रहा।

 उद्योगपतियों, व्यापारियों को नियमत: शत्रु मानकर औद्योगिक संबंधों को बिगाड़ने की नीति ने बंगाल के संपूर्ण औद्योगिक वातावरण का सत्यानाश कर दिया।

 अब इसे स्वयं माक्र्सवादी भी मानते हैं।

 जो बंगाल देश का अग्रणी औद्योगिक क्षेत्र था वहां अब खंडहर हैं।

 वोट बैंक के लोभ में बांग्लादेशी घुसपैठ की अनदेखी कर बंगाल में दबदबा कायम करने में माक्र्सवादियों ने सर्वोच्च भूमिका निभाई।

 इससे वहां माक्र्सवादी राज तो लंबा चला, किंतु देशविरोधी ताकतें मजबूत होती गईं।

 इन सब पापों की वामपंथियों ने कोई समीक्षा नहीं की, बल्कि लीपापोती करते हुए हिंदू सांप्रदायिकता का अतिरंजित प्रचार कर हर प्रकार के अलगाववादियों, उग्रवादियों का बचाव किया।

 इन कारस्तानियों ने ही वामपंथियों को अविश्वसनीय बनाया।

 अब भी वामपंथियों की स्थिति सुधर सकती है, लेकिन शर्त यह है कि वे ईमानदारी से सच को स्वीकार करें।

 वे सांप्रदायिकता और सेक्युलरिज्म पर निष्पक्ष बनें तो आगे का मार्ग उन्हें स्वत: दिख जाएगा।

 यदि वामपंथी सचमुच जनसेवा का लक्ष्य रखते हैं तो वे किसी पूर्व निर्धारित निष्कर्ष से चिपके रहने की सनक से मुक्त हो जाएं।

कोई भी विचारधारा सच्चाई से ऊंची चीज नहीं है।

 दशकों तक रूस और चीन, बल्कि वियतनाम और क्यूबा से भी सीखने की आदत रखने वाले भारतीय वामपंथी अब उनसे भी सीखने से कतराते हैं।

 चीनी देंग या रूसी गोर्बाचेव, सबने पाया कि सच्चाई की ताकत विचारधारा से बहुत अधिक है।

 इसी स्वीकृति से रूस और चीन में बुनियादी परिवर्तन आरंभ हुआ।

 फलत: विचारधारा तो जाती रही, मगर सच्चाई स्वीकार करने वाले कम्युनिस्ट नए रूप में प्रासंगिक बने रहे।

 यहां भी वामपंथियों को तय करना होगा कि यदि उन्हें प्रासंगिक बनना है तो सच्चाई का ही अवलंब लेना होगा।

 शोषित, दुर्बल और गरीब की सेवा करने के लिए केवल निष्ठा चाहिए, विचारधारा नहीं।

 लेखक राजनीतिशास्त्र के प्रोफेसर एवं वरिष्ठ स्तंभकार हैं , सौजन्य- दैनिक जागरण।

