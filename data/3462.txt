समानता का अधूरा सपना  (दैनिक जागरण)।

बीते सोमवार को सुप्रीम कोर्ट ने समान नागरिक संहिता को लागू करने में होने वाली हीलाहवाली पर एक बार फिर नाखुशी जाहिर की है।

 अदालत ने सरकार से पूछा कि संविधान के अनुच्छेद 44 को लागू करने में इतनी देरी क्यों हो रही है।

 संविधान का अनुच्छेद 44 सबसे अधिक दुष्प्रचारित हिस्सों में से एक है।

 इस उपबंध के साथ बहुत अन्याय हुआ है।

 इसमें देश के सभी नागरिकों के लिए एक जैसा कानून बनाने की बात कही गई है।

 सरकार से अपेक्षा की गई है कि वह पंथ, क्षेत्र, भाषा और अन्य आधारों की परवाह किए बगैर सभी के लिए एक जैसा कानून बनाए।

, कानून के रूप में ऐसी व्यवस्था हो जो मानवीय गरिमा का सम्मान करती हो, उसे सुरक्षा बोध दे और सभ्य समाज के मानकों पर खरी उतरे।

दुर्भाग्यवश अनुच्छेद 44 की इस पवित्र मंशा को आगे बढ़ाने के बजाय हमने इसका एक हौवा खड़ा कर दिया।

 उस पर तार्किक बहस करने के बजाय उसे सांप्रदायिक रूप देकर अस्पृश्य बना दिया।

 सुप्रीम कोर्ट का आग्रह बेकार गया।

 अदालत के निर्देशों की हेठी की गई।

 यह दस्तूर आज भी कायम है।

 इस मामले में तो हम लोकशाही की महान परंपराओं से भी मुंह चुराने लगते हैं।

 इस विषय पर स्वस्थ बहस करने के बजाय इसके प्रस्तावकों की आलोचना करने लगते हैं और उसे तब तक जारी रखते हैं जब तक कि सामने वाला थक हार कर बैठ न जाए।

, संविधान निर्माताओं ने महसूस किया कि विवाह और भरण पोषण से जुड़े मामलों का संबंध किसी पूजा पद्धति से नहीं है, बल्कि इसका संबंध इंसानियत से है।

 निसंतान व्यक्ति यदि किसी बच्चे को गोद लेकर अपनी वंश परंपरा को आगे बढ़ाना चाहता है या उससे उसको सुरक्षा बोध का अहसास होता है तो उससे किसी पूजा पद्धति की अवमानना कैसे हो सकती है।

 यदि किसी कानून से किसी महिला को सामाजिक सुरक्षा मिलती है या पति से अलग होने या पति के नाराज होने के बाद उसे दर बदर भटकने के बजाय उसके लिए गुजारे-भत्ते की व्यवस्था की जाती है तो इसमें उसका धर्म कहां से आड़े आता है।

 महिला-पुरुष के वैवाहिक संबंधों में यदि समानता सुनिश्चित की जाती है तो इससे किसी भी सभ्य समाज के लिए शर्मिदगी नहीं अपितु गर्व होना चाहिए।

, आजादी के बाद हिन्दू विधि में व्यापक परिवर्तन किए गए।

 पहले पुरुष एक से अधिक शादियां कर सकता था वहीं हिन्दू विवाह अधिनियम के द्वारा इस पर प्रतिबंध लगा दिया गया।

 पति-पत्नी को विवाह विच्छेद करके सम्मानपूर्वक एक दूसरे से अलग रहने का अधिकार दिया गया।

 महिलाओं की आर्थिक सुरक्षा के मद्देनजर उन्हें भरण पोषण का अधिकार दिया गया।

 पिता की संपत्ति में बेटियों को भी अधिकार देने की परंपरा की शुरुआत हुई।

 संतान को गोद लेने के मामलों में भी पति के एकाधिकार को तोड़ते हुए महिलाओं की भागीदारी सुनिश्चित करने की कोशिश की गई।

 हिन्दू कानून में किए गए सुधारों में पारंपरिक विधि की जगह मानवाधिकारों और समानता के सिद्धांतों को तरजीह दी गई।

 लेकिन वोट बैंक खिसकने की स्वार्थी सोच के कारण दूसरी जगहों पर ऐसा नहीं हो सका और उन्हें बेहतर होने के मौके से लगातार वंचित रखा गया।

 संविधान का अनुच्छेद 44 और अदालतों के कई निर्देश भी इस सोच पर बेअसर रहे।

, आधुनिक सोच का लाभ केवल हिन्दूओं तक ही सीमित न रहे और वह दूसरे मतावलंबियों को भी हासिल हो, इसके लिए अदालतें लगातार कोशिश करती रही हैं।

 मोहम्मद अहमद खान बनाम शाहबानो (1985) मामले में सुप्रीम कोर्ट ने इस पर चिंता व्यक्त करते हुए कहा कि यह अत्यंत खेद का विषय है कि संविधान के अनुच्छेद 44 में तय की गई राज्य की जिम्मेदारी अब निर्जीव शब्द समूहों का संग्रह मात्र बन कर रह गई है।

 सरकारी उपेक्षा को ध्यान में रखते हुए अदालत ने कहा कि मुस्लिम समाज को इस मामले में पहल करने की जरूरत है ताकि प्रगति की दौड़ में वे दूसरों से पीछे न रहें।

, हैरानी की बात यह है कि शाहबानो के जिस मुकदमे में सुप्रीम कोर्ट ने लोगों से इस दिशा में आगे बढ़ने की पहल का आह्वान किया उसके दुष्प्रचार ने समान नागरिक संहिता की पहल को सबसे अधिक चोट पहुंचाई।

 शाहबानो प्रकरण के बाद सरला मुद्गल तथा लिली थामस जैसे कई प्रकरणों में सर्वोच्च न्यायालय ने समान नागरिक कानून के नहीं होने के दोषों को उजागर करते हुए इसका तुरंत क्रियान्वयन करने का निर्देश दिया।

 वैवाहिक मामलों में वैयक्तिक विधि के दुरुपयोग से विचलित होकर अदालत ने कहा कि अब तो इसका दुरुपयोग कानून को धोखा देने के लिए होने लगा है।

 जब वैवाहिक साथी से छुटकारा पाना हो तो कुछ समय के लिए धर्म बदलकर दूसरी शादी कर ली, क्योंकि दूसरे धर्म से जुड़े कानून में उसे मान्यता दी गई है।

 उसके बाद अपनी मर्जी से तलाक देकर उस महिला से छुटकारा पा लिया, क्योंकि उस धर्म का कानून इसकी इजाजत देता है।

, सुप्रीम कोर्ट और दूसरे विद्वानों ने इसी कमी की ओर बार-बार इशारा किया, लेकिन हमारे राजनीतिक नेतृत्व के ऊपर इसका कोई असर नहीं पड़ा।

 राजनेता शाहबानो प्रकरण से अभी भी सहमे हुए हैं।

 हालांकि कई विद्वानों ने इसकी वकालत की है।

 न्यायमूर्ति मुहम्मद करीम छागला ने मोतीलाल नेहरू व्याख्यान में, प्रोफेसर ताहिर महमूद ने अपनी पुस्तक मुस्लिम पर्सनल लॉ में तथा न्यायमूर्ति एमयू बेग ने ‘इम्पैक्ट आफ सेक्युलरिज्म’ में भी संविधान के अनुच्छेद 44 को अमली जामा पहनाने का आह्वान किया, किंतु शाहबानो प्रकरण के दु:स्वप्न से अभी भी कोई उबरने को तैयार नहीं है।

 समाज के व्यापक हितों के मद्देनजर पंथनिरपेक्ष हितचिंतकों को आगे बढ़कर इस दिशा में पहल करने की जरूरत है ताकि हम एक प्रगतिशील समाज के रूप में एकजुट हो सकें।

,  ।

सौजन्य :- हरबंस दीक्षित , दैनिक जागरण ,17.10.2015।

