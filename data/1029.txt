हादसे का सबक (दैनिक जागरण)।

कुछ दिन बाद मकर संक्रांति नाव हादसा भी दशहरा और छठ पूजा हादसों की तरह इतिहास का हिस्सा बनकर रह जाएगा लेकिन यदि हर किसी ने पिछले हादसों की तरह इस हादसे से भी सबक न सीखा तो हम भविष्य में ऐसे ही किसी और हादसे के लिए अभिशप्त रहेंगे।

 जो लोग मौत के मुंह में चले गए, पहली नजर में उनका कोई दोष नहीं दिखता।

 किसी सरकारी आयोजन में आमंत्रित लोग यह नहीं पता लगाते कि वहां खुलेआम आयोजित मनोरंजन पार्क के लिए विधिवत प्रशासनिक अनुमति ली गई है या नहीं।

 मुख्यमंत्री ने पीडित परिवारों को अविलंब चार-चार लाख रुपये अनुग्रह राशि बेशक उपलब्ध करवा दी लेकिन अपनों को खो देने की भरपाई किसी भी अन्य स्रोत से नहीं की जा सकती।

 सरकार यह जरूर कर सकती है कि पूरी पारदर्शिता के साथ हादसे के कारणों की जांच करवाए तथा इसके लिए जो भी दोषी पाया जाए, उस पर कठोर कार्रवाई की जाए।

 हादसे की तमाम वजहें सामने आ रही हैं यद्यपि मूल बात यह है कि प्रशासन ने दियारा में एकत्रित हजारों लोगों के वापस आने की व्यवस्था नहीं की।

 शाम ढलते ही ये लोग वापस आने के लिए बेचैन हुए।

 फिर जो नाव मिली, उसी पर सवार हो गए।

 उन्हें क्या पता था कि प्रशासनिक लापरवाही ने काल को गंगा की धारा में छिपकर घात लगाने का मौका दे दिया है।

 जिस तरह हादसों के बावजूद छठ पूजा और रावण दहन हर साल जारी हैं उसी तरह हर मकर संक्रांति पर उत्सव भी होगा।

 हादसों की वजह से जीवन नहीं रुकता यद्यपि हादसों से सबक लेकर भविष्य में हादसे जरूर रोके जा सकते हैं।

 सरकार को चाहिए कि विशेषज्ञों की एक कमेटी गठित करके ऐसे भीड़भाड़ वाले आयोजनों की नीति-नियमावली तैयार करवाए।

 उसके आधार पर ही आयोजनों की अनुमति दी जाए।

 यह सामान्य समझ की बात है कि यदि गंगा जैसी नदी के तट पर कोई भीड़भाड़ वाला आयोजन हो रहा है तो वहां पर्याप्त संख्या में गोताखोर एवं बचावकर्मी तैनात किए जाने चाहिए।

 इस हादसे में बचाव कार्य आधा घंटे बाद शुरू होने से यह आभास होता है कि वहां बचावकर्मी तैनात नहीं थे।

 यदि तैनात थे तो सचेत नहीं थे अन्यथा कुछ जिंदगियां जरूर बचाई जा सकती थीं।

 मुख्यमंत्री ने पिछले दिनों कहा था कि मैं कोई भी काम पूरी तैयारी करके ही शुरू करता हूं।

 यह आदर्श कार्यशैली है।

 शासन और प्रशासन को यह बात मुख्यमंत्री से सीखना चाहिए।

 यदि इस आयोजन की मुकम्मल तैयारी की गई होती तो ऐसा दर्दनाक हादसा कदापि न होता।

, प्राचीन कहावत है कि जो लोग इतिहास से सबक नहीं सीखते, वे इतिहास दोहराने को अभिशप्त होते हैं।

 यह बात हादसों पर भी लागू होती है।

 हम हादसों से सबक नहीं सीखते, इसलिए बार-बार हादसों का सामना करते हैं।

 अब संभलने की जरूरत है।

सौजन्य- दैनिक जागरण।

