उम्मीदों का नया आकाश (दैनिक जागरण)।

सदियों से दिए जा रहे एक उदाहरण से बात शुरू करते हैं।

 गिलास आधा भरा है और आधा खाली।

 आप उस गिलास को आधा भरा देखते हैं तो आप सकारात्मक इंसान हैं अगर आधा खाली देखते हैं तो नकारात्मक।

 क्या आपको लगता है कि इसमें एक श्रेणी और होनी चाहिए, उन लोगों की जो गिलास को आधा खाली देखते हैं, लेकिन उसे और भरने की कोशिश करना चाहते हैं।

 आज इसी अलग श्रेणी को आधार मानते हुए भारत में खेलों की स्थिति पर चर्चा करने का दिन है।

 ओलंपिक शुरू होने में कुछ घंटों का वक्त बाकी है।

 भारत के ज्यादातर एथलीट रियो पहुंच चुके हैं।

 खेलों में हमारी स्थिति के लिए ये उदाहरण बहुत सटीक है कि गिलास आधा भरा है और आधा खाली।

 आधा भरा इस लिहाज से क्योंकि ओलंपिक इतिहास में इस बार भारत का सबसे बड़ा दल देश की नुमाइंदगी कर रहा है।

 शूटिंग, हॉकी, बैडमिंटन जैसे खेलों में हमारी मजबूत दावेदारी है।

 पिछले कुछ सालों से हर ओलंपिक में हमारे मेडल्स की तादाद बढ़ रही है।

 पिछली बार भारत ने छह मेडल जीते थे, इस बार यह संख्या बढ़कर दोगुनी नहीं होने जा रही है, तो भी यकीन मानिए आज हमारे पास एक दर्जन खिलाड़ी जरूर ऐसे हैं, जिनका अगर दिन हुआ तो मेडल उनका है।

गिलास आधा भरा इसलिए भी है, क्योंकि खिलाड़ियों को मिलने वाली सुविधाओं में इजाफा हुआ है।

 ओलंपिक के मजबूत दावेदारों को हरसंभव मदद देने के लिए सरकार ने योजनाएं बनाई हैं।

 हमारे खिलाड़ियों के पास भी अब विदेशी कोच हैं।

 औसतन साल में पांच-छह बार भारतीय खिलाड़ी किसी बड़े स्तर की अंतरराष्ट्रीय प्रतियोगिता में कमाल दिखाते हैं और पूरे विश्व के मीडिया में सुर्खियां बटोरते हैं।

 ‘पढ़ोगे लिखोगे तो होगे नवाब, खेलोगे कूदोगे तो होगे खराब’ वाली कहावत देश के काफी हिस्सों में बदली है।

 क्रिकेट के अलावा बाकी खेलों में भी एक स्तर तक पहुंचने के बाद खिलाड़ियों का आर्थिक पक्ष मजबूत हुआ है।

 उनके पास अच्छी नौकरियां हैं।

 पहले एक तय स्तर की कामयाबी मिलने के बाद सरकारी नौकरी का मिलना तय रहता था, तमाम खिलाड़ी सिर्फ इसी उद्देश्य के साथ मैदान में उतरते थे कि उन्हें अच्छा प्रदर्शन करके सरकारी नौकरी हासिल करनी है।

 आज बहुत सारे खिलाड़ी ऐसे हैं जो सरकारी नौकरी करने के लिए तैयार ही नहीं हैं, क्योंकि उन्हें आर्थिक तौर पर कोई दिक्कत नहीं है।

 एक बड़ा बदलाव यह भी है कि अब बाजार को भी ‘स्पोर्ट्स आइकन’ के तौर पर सिर्फ सचिन तेंदुलकर, धौनी या विराट कोहली नहीं दिखते, बल्कि अभिनव बिंद्रा, सानिया मिर्जा, साइना नेहवाल और गगन नारंग भी दिखते हैं, लिहाजा बड़े शहरों के चौराहों पर व्यस्त विज्ञापनों में इनकी तस्वीरें भी दिखाई दे जाती हैं।

 आज घर चलाने के लिए मेडल बेचने वाली कहानियां बहुत कम सुनाई देती हैं।

लेकिन गिलास अभी आधा खाली भी है।

 आज भी हमारे पास बुनियादी सुविधाओं की कमी है।

 आज भी सरकारी स्कूलों में खेल के नाम पर कुछ नहीं है।

 खेल के टीचर के नाम पर ऐसे लोगों की नियुक्तियां की गई हैं, जिनके पास बच्चों को खिलाने के अलावा तमाम दूसरे काम हैं।

 जिला स्तर पर स्पोर्ट्स हॉस्टल जैसी सुविधाएं नहीं हैं।

 स्पोर्ट्स हॉस्टल भूल जाइए देश के तमाम जिले ऐसे हैं जहां खेलने के लिए एक अदद ढंग का मैदान नहीं है।

 मैदान है तो कोई सिखाने वाला नहीं है।

 खेल उनकी जिंदगी का हिस्सा नहीं है।

 नई-नई प्रतिभाओं को पहचानने वाला कोई नहीं है।

 यही वजह है कि जनसंख्या के लिहाज से देखा जाए तो हमारे पास गिने चुने एथलीट हैं और उससे भी कम चैंपियन, क्योंकि हमारे देश में खेल अभी हर एक आम इंसान तक नहीं पहुंचा है।

 हम एक ‘स्पोर्टिग नेशन’ कहलाने के लक्ष्य से बहुत दूर हैं।

 महानगरों में तो स्थिति और जटिल है।

 यहां तो घर के आसपास खेलने के लिए पार्क तक नहीं बचे हैं।

 हमारे आपके घरों में पैदा हुए तमाम गोपीचंद, सुशील कुमार, साइना नेहवाल और सानिया मिर्जा सिर्फ इसलिए किताबों में ही घुस कर खत्म हो गए, क्योंकि उन्हें खिलाने के लिए स्टेडियम ले जाने का वक्त हमारे पास नहीं है।

 घर के पास पार्क नहीं है और स्टेडियम घर से 10-15 किलोमीटर दूर है।

अब बात करते हैं आधे गिलास को पूरा भरने की कोशिश करने की।

 इस कोशिश के लिए हमारे पास कुछ कहानियां हैं, जिनसे जुड़े तमाम पहलुओं को समझना होगा।

 कहानी नरसिंह यादव की, कहानी दीपिका कुमारी की, कहानी दीपिका करमाकर की।

 नरसिंह यादव की कहानी में यह सबक है कि हमें अपने सरकारी ट्रेनिंग सेंटरों की सुविधाओं को बेहतर करना होगा।

 इतना बेहतर कि एक एथलीट सिर्फ अपनी ट्रेनिंग पर ध्यान दे सके, उसे ये न सोचना पड़े कि उसके खाने में किसी ने कुछ मिला तो नहीं दिया होगा।

 दीपिका कुमारी की कहानी से ये सबक लेना होगा कि कैसे एक ऑटो चलाने वाले की लड़की दुनिया की नंबर एक तीरंदाज बन जाती है।

 अगर उसी दीपिका कुमारी को बचपन से बेहतर सुविधाएं मिली होंती तो आज उनके मैदान में उतरने का मतलब मेडल की गारंटी होता।

 दीपिका करमाकर की कहानी से सबक इसलिए लेना जरूरी है, क्योंकि कुछ साल पहले आशीष कुमार नाम के एक जिमनास्ट ने ऐसे ही कमाल किया था।

 आशीष ने एशियन गेम्स में मेडल जीता था, लेकिन उसके बाद कोच और तमाम दूसरे अभाव उसके कॅरियर में आड़े आ गए।

अभी बीते रविवार को ही प्रधानमंत्री नरेंद्र मोदी ने नेशनल स्टेडियम में ध्यानचंद की प्रतिमा पर फूल चढ़ाते हुए कहा कि हमें आज ही ये प्रण लेना चाहिए कि अगले ओलंपिक में हम 200 से ज्यादा एथलीट भेजेंगे।

 हमें ये प्रण बिल्कुल लेना चाहिए, लेकिन साथ-साथ ये भी प्रण लेना चाहिए कि हम गिलास को आधे से पूरे की तरफ ले जाएंगे।

 हम खेलों को सिर्फ हरियाणा, मणिपुर, पंजाब जैसे कुछ राज्यों के अलावा देश के बाकी राज्यों में भी ले जाएंगे।

 हमारे शिक्षा मंत्रियों और खेल मंत्रियों के बीच एक तालमेल होगा, हम खेल को अपनी जिंदगी का हिस्सा बनाएंगे।

 हम बच्चों को बताने में कामयाब होंगे कि खेलने का मतलब सिर्फ जीत और हार नहीं होता, बल्कि एक बेहतर इंसान बनना होता है।

 तब जाकर हम एक स्पोर्टिग नेशन कहलाएंगे, जिसके लिए हमें आधे गिलास को पूरा भरने की जी तोड़ कोशिश करनी होगी।

 अगर हमने ऐसा कर लिया तो अगले ओलंपिक में सिर्फ 200 एथलीट जाएंगे ही नहीं, बल्कि तमाम मेडल भी जीत कर लाएंगे।

लेखक – शिवेंद्र कुमार सिंह।

सौजन्य – दैनिक जागरण (05.08.2016)।

