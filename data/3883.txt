तिरछी नज़र (दैनिक ट्रिब्यून)।

अब हमारी संस्कृति छर्रों और गुलछर्रों की हो गई है।

 सारे मूल्यों को ताक पर रखकर हम गुलछर्रे उड़ाने को आतुर हैं और गुलछर्रों में छर्रों को चलाने से हमें हर्ष का अतिरेक होता है।

 फिर खुशी की ये गोलियां किसका सीना चीरती हैं, यह हमारे मतलब का मज़मून नहीं है।

 गोलियों को क्या पता कि वे खुशी में निकली हैं या वैर-भाव में।

 वे तो अपना काम कर कहीं भी मातम पसार देती हैं।

 लगता है कि हरियाणा-पंजाब में बदलाव की अजीब-सी बयार बह निकली है।

 पहले जहां लट्ठ चला करते थे वहां अब गोलियां चलती हैं।

 हंगामा कोई भी हो और कहीं भी हो, गोलियां दनादन निकल आती हैं।

 गोया गोलियां न हुईं कि गालियां हो गई जो हर जुबान पर विराजमान रहती हैं।

 चौक-चौराहों और आम राहों पर भी गोलियों का डर बरकरार है।

 गोलियां न तो कानून का डर मानती हैं और न ही सजा का खौफ।

 वैसे सच्चाई यही है कि आधे से ज़्यादा गोलियों का ज़िम्मा तो बोलियों को है।

एक ज़माना था कि पुश्तैनी दुश्मनी पर ही गोलियां चला करती थीं पर अब तो चुनावों में, बारात में, जन्मदिवस पर, हार-जीत पर चल निकलती हैं।

 और तो और, मनपसन्द गाना नहीं बजाने पर डीजे वाले को गोली।

 मनपसन्द लड़की से शादी न हो तो प्रेमी द्वारा डोली में गोली।

 पति की अति देखकर पत्नी की ओर से गोली।

 पत्नी की बेवफाई पर पति के छर्रे।

 गोलियों के बाद कोर्ट-कचहरी और तारीखों का सिलसिला।

 पर कई बार तो गोलियों की बरसात हो जाये तो भी पर्चा दाखिल नहीं होता और कई बार खाली पिस्तौल लटकाने पर भी अच्छी नपाई हो जाती है।

सरहदों पर गोलियों की बौछार से किसी को आश्चर्य नहीं होता।

 आज़ादी के दीवानों ने आगे बढ़कर सीने पर गोलियां खाईं पर अफसोस तो तब होता है जब गोलियां घर-आंगन या खेत-खलिहान में धमाका कर रिश्तों के बीच दुश्मनी के पेड़ उगा देती हैं।

हरियाणवी बोली में गोली के धमाके खूब सुनाई देते हैं।

 बात-बात पर यह कहना तो आम है कि तेरे भीत्तर तैं गोली काढ़ द‍्यूंगा।

 या फिर कोई नाराज़ हो जाये तो कहा जाता है-इसी के तेरै गोली मार दी।

 लड़कियों की सुंदर आंखों के वर्णन में भी अपने यहां तो यही कहा जाता है-देस्सी कट्टे बरगी आंख्यां तैं वा मारै गोली।

000।

एक बर की बात है अक रात के बारहां बजे बन्दूक ठाये दो-चार माणस नत्थू के घरां लूटपाट के इरादे तै घुसगे।

 एक बोल्या-सोना कहां है, जल्दी बताओ।

 नत्थू बोल्या-जी रामप्यारी पीहर जा री है, पूरा घर खाली है।

 जित जी करै, उठै ए सो ज्याओ।

– शमीम शर्मा।

सौजन्य- दैनिक ट्रिब्यून।

