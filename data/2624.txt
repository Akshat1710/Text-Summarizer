नस्लीय नफरत (नवभारत टाइम्स)।

राष्ट्रीय राजधानी दिल्ली से सटे ग्रेटर नोएडा इलाके में अफ्रीकी छात्रों पर हुए नस्लीय हमले को बेहद गंभीरता से लिया जाना चाहिए।

 इस घटना को बीते शनिवार हुई 12वीं के एक छात्र की कथित तौर पर ड्रग्स के ओवरडोज के चलते हुई मौत से जोड़कर देखा जा रहा है।

 कहा जा रहा है कि किसी अफ्रीकी युवा ने ही इस छात्र को ड्रग्स का आदी बनाया था।

 भीड़ द्वारा की गई मारपीट के दौरान उस इलाके में एक अफ्रीकी युवती के अपहरण की भी अफवाह फैली।

 बाद में पुलिस ने आधिकारिक तौर पर इसका खंडन किया।

, ऐसा लगता है कि अफवाह फैलाने वालों का मकसद दोनों तरफ तनाव बढ़ाकर अशांति भड़काना रहा होगा।

 स्थानीय प्रशासन भी हिंसा की इन घटनाओं के पीछे गुंडा तत्वों का हाथ बता रहा है।

 मगर ऐसे मामलों का पूरा दोष असामाजिक तत्वों पर डाल देने से बात नहीं बनती।

 आम लोगों के दिलो-दिमाग में धीरे-धीरे जड़ जमाती गलत धारणाओं और नस्लीय भावनाओं की इसमें सबसे अहम भूमिका होती है।

 अफ्रीकी मूल के लोगों के बारे में अपने देश में यह धारणा सी बन गई है कि ये नशे के कारोबार से जुड़े होते हैं।

 इसी धारणा को आधार बनाते हुए दिल्ली में सत्तारूढ़ पार्टी के नेता सोमनाथ भारती ने साउथ दिल्ली के खिड़की एक्सटेंशन इलाके में अफ्रीकी मूल के लोगों के खिलाफ अभियान चलाया था, जो अफ्रीकी राजदूतों के सामूहिक विरोध के बाद एक अंतरराष्ट्रीय मामला बन गया।

 ग्रेटर नोएडा ऐसे नस्ली हमलों के लिहाज से अत्यधिक संवेदनशील इलाके के रूप में उभर रहा है।

 वजह यह है कि हाल के वर्षों में यहां कई प्राइवेट विश्वविद्यालय खुल गए हैं, जहां अफ्रीकी देशों से भी बड़ी संख्या में छात्र आ रहे हैं।

, ऐसी घटनाओं के बाद विदेश मंत्रालय सतर्क हुआ है, मामले की निष्पक्ष जांच कराने की बातें भी कही गई हैं, मगर अजीब बात है कि राष्ट्रीय राजधानी और आसपास के इलाकों में फैल रही नस्ली भावनाओं से निपटने की कोई पहल नहीं की गई।

 लोगों को यह बताने की कोशिश नहीं हुई कि कोई व्यक्ति अपराधी हो सकता है, पर इस आधार पर किसी समुदाय को अपराधी मान लेने की प्रवृत्ति दुनिया को देखते-देखते नरक बना देगी।

 अब भी देर नहीं हुई है।

 जल्द से जल्द ऐसी पहलकदमी की जानी चाहिए।

सौजन्य- नवभारत टाइम्स।

