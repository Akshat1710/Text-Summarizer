ध्रुवीकरण का नया खतरा (दैनिक जागरण)।

कुलदीप नैयर।

हम लोग फिर वहीं पहुंच गए जहां से चले थे।

 सुप्रीम कोर्ट ने दोनों पक्षों, एक जो बाबरी मस्जिद को फिर से बनाना चाहता है और दूसरा जो इस स्थान को भगवान राम का जन्मस्थान मानता है, को सलाह दी है कि वे मिल-बठकर और आपस में बातचीत के जरिये इस मसले को सुलझाएं।

 इस सलाह में एक अचरज वाला हिस्सा है कि भारत के सर्वोच्च न्यायाधीश न्यायालय के बाहर समाधान में मध्यस्थता करने के लिए तैयार हैं।

 उन्होंने कहा कि ‘‘थोड़ा लीजिए और थोड़ा दीजिए।

 इसे हल करने का प्रयास कीजिए’’।

 उन्होंने कहा कि यह भावनाओं से जुड़ा मसला है और यहां तक कि वह इससे अलग हो सकते हैं ताकि उनके साथी जज फैसला कर पाएं।

 मुख्य न्यायाधीश या यूं कहें कि उनके सहयोगी जज मध्यस्थता कैसे कर सकते हैं, क्योंकि उनके पद को तो विवादों से ऊपर माना जाता है।

 इसके पहले एक हिंदू नेता योगी आदित्यनाथ उत्तर प्रदेश भाजपा विधायक दल के नेता पद पर भारी मतों से चुने गए और मुख्यमंत्री बनाए गए।

 बहुमत हासिल करने का श्रेय चाहे प्रधानमंत्री मोदी को या कट्टर हिंदूनेता के रूप में प्रसिद्ध योगी को जाए, इससे यह पता चलता है कि देश में हिंदुत्व की लहर है।

अतीत में राष्ट्रीय स्वयंसेवक संघ यानी आरएसएस सदैव दूर बैठा रहा, लेकिन अब उसे हिंदू बहुमत के बारे में इतना विश्वास हो गया है, खासकर उत्तर प्रदेश चुनावों में भाजपा की भारी विजय के बाद कि उसे खुलकर सामने आने को लेकर कोई आपत्ति नहीं है।

 वह पहले से ही 2019 के लोकसभा चुनावों की तैयारी कर रहा है।

 उसके प्रमुख मोहन भागवत साफ कहते हैं कि स्वयंसेवकों को आरएसएस पर बढ़ते हमलों का सामना करने और लोकसभा चुनावों के लिए तैयार रहना चाहिए।

 हाल के विधानसभा चुनावों को ध्यान में रखकर आरएसएस को ऐसा लगता है कि विरोध पार्टियां उससे लड़ने के लिए आपस में इकट्ठा हो सकती हैं।

 इस हालत में भाजपा के नेतृत्व वाला राष्ट्रीय जनतांत्रिक गठबंधन हार सकता है।

 आरएसएस या फिर भाजपा यह जानती है कि उत्तर प्रदेश में 41 प्रतिशत मत हासिल करने के बाद भी सभी पार्टियों के मिले-जुले प्रयास के कारण वे 55 प्रतिशत वोट खींच ले गईं।

 इसका मतलब है कि गैर-भाजपा पार्टियों को साथ आना पड़ेगा।

 यह अभी संभव नहीं दिखाई देता है।

 बड़ा खतरा शायद उन्हें अपने मतभेद भुला देने और भगवा ब्रिगेड से लड़ने के लिए मजबूर करे।

 जैसा प्रसिद्ध न्यायविद नानी पालकीवाला ने कहा था कि जब घर में अलग लगी हो तो आप यह नहीं सोचते कि ड्राइंग रूम बचाएं या डाइनिंग रूम।

 आप पूरे घर को बचाना चाहते हैं।

 उन्होंने यह बात जनसंघ के संसद में बहुमत प्राप्त करने के खतरे को लेकर कही थी।

 यह अलग बात है कि जनता पार्टी, जिसमें ज्यादातर जनसंघी शामिल थे, 1977 में केंद्र सत्ता में आ गई, लेकिन अटकने वाला मामला आरएसएस से रिश्ता तोड़ने का था।

 जनसंघी नेताओं ने, जो अब सत्तारुढ़ भाजपा का हिस्सा हैं, आरएसएस से संबंध तोड़ने से इंकार कर दिया।

 बाद में उन्होंने एक अलग पार्टी बना ली-भारतीय जनता पार्टी।

 अटल बिहारी वाजपेयी जैसे उदारवादी तत्वों ने भी जनता पार्टी छोड़ दी, लेकिन यह एक छिपा वरदान साबित हुआ।

 उनके प्रभाव के कारण कट्टरपंथी तत्व उस समय काबिज नहीं हो गए जब पार्टी सत्ता में आई, लेकिन यह दिखाता है कि देश में सेक्युलरिज्म जड़े नहीं जमा सका।

यह दुर्भाग्य की बात है कि सेक्युलर लोकतांत्रिक देश बनाने का लक्ष्य, जिसे संविधान की प्रस्तावना में जगह दी गई, उलट-पुलट हो गया है।

 हिंदुत्व के तत्व धीरे-धीरे देश को बहा ले गए।

 आज आप यह देख सकते हैं कि नरम हिंदुत्व केरल में भी पहुंच गया है।

 वहां भाजपा ने पहली बार पैठ बना ली है।

 ऐसा लगता है कि भाजपा ने लोगों के मन को छू लिया है।

 वह दर्जन भर से ज्यादा प्रांतों में सत्ता पा गई है।

 इसका यह भी मतलब है कि कांग्रेस जैसी सेक्युलर पार्टी अपनी पकड़ खोती जा रही है।

 क्षेत्रीय पार्टियां भी अपनी प्रासंगिकता खोती दिख रही हैं जैसा कि उत्तर प्रदेश में देखने को मिला।

 जाहिर है कि भाजपा ज्यादा लोगों के मन पर असर डालने में सक्षम रही।

 अब यह स्पष्ट है कि राज्यसभा के चुनाव भाजपा का हाथ और मजबूत करेंगे।

 गुजरात और हिमाचल प्रदेश जैसे प्रांतों के चुनाव वास्तव में दिखाएंगे कि भाजपा फिर से लोकसभा पर कब्जा कर पाएगी या नहीं, लेकिन भविष्य अशुभ है।

 राम मंदिर आंदोलन का फिर से जीवित होना देश का भविष्य तय करेगा।

 वह राष्ट्र में ध्रुवीकरण भी पैदा करेगा।

 उत्तर प्रदेश के मुख्यमंत्री के रूप में योगी आदित्यनाथ ने नरेंद्र मोदी के नारे सबका साथ सबका विकास को दोहराया है, लेकिन पार्टी का विषय रातों-रात नहीं बदल सकता है।

 भले ही अभी उत्तर प्रदेश के मुख्यमंत्री इस बारे में कुछ साफ नहीं कह रहे हों, लेकिन उन्हें आज या कल आरएसएस और भाजपा के अयोध्या में राम मंदिर के मुद्दे का पालन करना होगा।

अगर भाजपा हाईकमान ने शक्तिशाली योगी को मुख्यमंत्री पद पर बैठाया है तो इसके पीछे जरूर कोई साफ इरादा होगा।

 इसका नतीजा कुछ भी हो, अदालत इस पर अपना फैसला नहीं दे सकती, क्योंकि यह साफ तौर पर धर्म का मामला है।

 यही कारण है कि भारत के मुख्य न्यायाधीश ने कोर्ट से बाहर हल निकालने में मध्यस्थता करने की पेशकश की है, लेकिन 1986 से अब तक कई कोशिशें हो चुकी हैं जिसमें अलग-अलग विचारधाराओं की पांच सरकारें शामिल रही हैं।

 इसका मुख्य कारण था कि दोनों पक्ष अपने-अपने रवैये पर अड़े रहे।

 वे किसी तरह का समझौता नहीं करना चाहते।

 ऐसी परिस्थिति में मुख्य न्यायाधीश की तरफ से हो रही एक और कोशिश से शायद मदद नहीं मिले।

 भाजपा को छोड़कर कोई भी अन्य राजनीतिक दल सुप्रीम कोर्ट की ओर से हुई पेशकश से उत्साहित नहीं है।

 इसका अर्थ है कि सर्वोच्च अदालत भी इस पर साफ नहीं है कि विवाद का हल कैसे हो।

 सभी संबंधित पक्षों की सुविधा के लिए जरूरी है कि लंबे समय से जारी इस विवाद का जल्द हल निकले, लेकिन दुर्भाग्य से ऐसा होता दिखाई नहीं देता, कम से कम निकट भविष्य में।

 लेखक प्रख्यात स्तंभकार हैं , सौजन्य- दैनिक जागरण।

