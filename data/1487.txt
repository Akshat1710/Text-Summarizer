संपादकीय : नोटबंदी के खिलाफ विपक्ष की अनेकता (नई दुनिया)।

विपक्षी दलों ने सोमवार को नोटबंदी के फैसले के खिलाफ सड़कों पर आकर विरोध जताया।

 लेकिन इस क्रम में वे उद्देश्य की एकता नहीं दिखा पाए।

 बारीकी से देखें तो यही लगता है कि इन दलों के बीच इस पर ही कोई स्पष्ट समझ नहीं है कि वे किस चीज का विरोध कर रहे हैं।

 कांग्रेस और बहुजन समाज पार्टी सहित कई दलों ने कहा है कि वे काले धन के खिलाफ एनडीए सरकार की मुहिम के विरुद्ध नहीं हैं, बल्कि वे तो सिर्फ नोटबंदी को बिना पूरी तैयारी के लागू करने की मुखालफत कर रहे हैं।

 इसलिए उन्होंने नोटबंदी का फैसला रद्द करने की मांग नहीं की है।

, दूसरी तरफ तृणमूल कांग्रेस, मार्क्सवादी कम्युनिस्ट पार्टी और आम आदमी पार्टी ने ये निर्णय वापस लेने की मांग की है।

 प्रतिरोध कैसे हो, इस पर भी उनमें मतभेद रहे।

 14 दलों ने मिलकर जन-आक्रोश दिवस मनाने का फैसला किया।

 जबकि वामपंथी दलों ने भारत बंद की अपील कर दी।

 बाद में जनता दल (यू) विरोध मुहिम से ही अलग हो गया।

 दरअसल, इस पार्टी के नेता और बिहार के मुख्यमंत्री नीतीश कुमार ने नोटबंदी का पुरजोर समर्थन किया है।

 यही रुख ओडिशा के मुख्यमंत्री नवीन पटनायक और उनके बीजू जनता दल (बीजद) का भी है।

 तो कुल सूरत यह है कि साझा जन-आक्रोश दिवस मनाने के बावजूद नोटबंदी के सवाल पर कोई स्पष्ट विपक्षी दृष्टि सामने नहीं आ सकी।

, यह निर्विवाद है कि नोटबंदी के कारण आमजन को भारी दिक्कतों का सामना करना पड़ रहा है।

 औचक कदम उठाने की जल्दी में सरकार इतने बड़े कदम की पूरी तैयारी नहीं कर पाई, यह मानने में भी किसी को दिक्कत नहीं होगी।

 परेशानियां लंबी खिंचीं, तो लोगों में सरकार के प्रति नाराजगी भी पैदा हो सकती है।

 संभवत: विपक्ष की निगाह इसी संभावित स्थिति पर है।

 सरकार के सामने चुनौती यह है कि ऐसी हालत वह ना पैदा होने दे।

 अब तक आम तौर पर लोगों ने उसके मकसद का समर्थन किया है।

 इसीलिए विपक्ष के जन-आक्रोश दिवस में कोई बड़ी जन-भागीदारी नहीं दिखी।

 यह विपक्षी पार्टियों से जुड़े कार्यकर्ताओं और उनके समर्थकों का विरोध दिवस ही बना रहा।

 मसलन, आम जनजीवन केरल में प्रभावित हुआ, तो शायद इसीलिए कि वहां वाम लोकतांत्रिक मोर्चे की सरकार है।

 अन्य जगहों पर विपक्षी दलों ने जुलूस निकाले।

 रास्ते रोके।

 विपक्ष ने संसद नहीं चलने दी, जिसे उसने शीतकालीन सत्र के आरंभ से रोक रखा है।

, इन सबका संकेत यही है कि विपक्ष नोटबंदी को बड़े राजनीतिक मुद्दे में बदलने की कोशिश जारी रखेगा।

 इसमें कितनी सफलता मिलेगी, यह आने वाले दिनों में जन-प्रतिक्रिया से तय होगा।

 प्रधानमंत्री नरेंद्र मोदी ने कहा है कि 50 दिन में आम स्थिति बहाल हो जाएगी।

 ऐसा हुआ, तो विपक्ष का अभियान परवान नहीं चढ़ सकेगा।

 लेकिन यदि लोगों की मुसीबतें लंबी खिंचीं, तो फिर अनेकता और मतभेदों के बावजूद ये मुद्दा विपक्ष के पुनर्जीवन का जरिया बन सकता है।

, सौजन्य- नई दुनिया, 29-11-2016।

