इंजीनियरिंग कॉलेजों की गुणवत्ता सुधारें (दैनिक ट्रिब्यून)।

भरत झुनझुनवाला, मानव संसाधन मंत्री प्रकाश जावडेकर ने जालंधर में एक इंजीनियरिंग कॉलेज के समारोह में कहा कि कॉलेजों को प्रतिस्पर्धा का सामना करना होगा।

 जो कुशल होंगे, वे ही जीवित रहेंगे।

 उनके इस वक्तव्य का स्वागत है।

 वर्तमान समय में देश के इंजीनियरिंग कॉलेजों की हालत खस्ता है।

 महाराष्ट्र में नये दाखिलों की संख्या 89,000 से घटकर 79,000 रह गई है।

 लगभग 70 प्रतिशत सीटें रिक्त पड़ी हुई हैं।

 आंध्र प्रदेश में तमाम कॉलेज बिक्री पर रखे गए हैं।

 500 करोड़ रुपए लगाकर बनाए कॉलेज को मालिक 100 करोड़ में बेचने को तैयार हैं परन्तु खरीददार नहीं मिल रहे हैं।

आश्चर्य है कि दूसरी तरफ उद्यमियों का कहना है कि उन्हें वांछित क्षमता के इंजीनियरिंग ग्रेजुएट नहीं मिल रहे हैं।

 उनके अनुसार प्राइवेट कॉलेजों में समुचित शिक्षा नहीं दी जा रही है।

 समस्या प्राइवेट कॉलेजों के मैनेजमेंट की है।

 उचित श्रेणी के अध्यापक एवं जरूरी लैबोरेटरी आदि की व्यवस्था न करने से पढ़ाई सही नहीं हो रही है।

 इनके द्वारा अक्षम ग्रेजुएट पास किए जा रहे हैं जो बेरोजगार हैं।

 इसलिये उद्योगों को सक्षम गेजुएट नहीं मिल रहे हैं।

 यदि कॉलेजों का मैनेजमेंट सही हो जाए तो उनके द्वारा पढ़ाए गए ग्रेजुएट सही क्षमता के होंगे और उन्हें रोजगार भी मिलेगा।

 मानव संसाधन मंत्री की बात मानें तो कॉलेजों में यह सुधार प्रतिस्पर्धा से आ जाएगा।

 अच्छे कॉलेजों द्वारा अच्छे ग्रेजुएट बनाए जाएंगे।

 घटिया कॉलेज बंद हो जाएंगे।

 सब ठीक हो जाएगा।

उनकी यह रणनीति सफल हो सकती है।

 मान लीजिए आज देश में हर वर्ष 10 लाख इंजीनियरिंग ग्रेजुएटों को कॉलेजों से पास किया जाता है।

 प्रतिस्पर्धा से आधे कॉलेज बंद हो जाएंगे।

 बचे कॉलेजों से केवल 5 लाख ग्रेजुएट पास किए जायेंगे।

 ये कुशल होंगे।

 उद्योगों को कुशल आवेदक मिल जाएंगे।

 उन्हें राहत मिलेगी।

 देश को करोड़ों युवाओं को अच्छे रोजगार उपलब्ध कराना है।

 वर्तमान में यदि कॉलेजों द्वारा 10 लाख ग्रेजुएट पास किए जा रहे हैं तो इस संख्या को बढ़ाकर 20 लाख करने की जरूरत है।

 मंत्री द्वारा सुझाए उपाय से हो रहा है ठीक इसके उलट।

 ग्रेजुएटों की संख्या में कटौती की जा रही है।

वास्तविक समस्या अर्थव्यवस्था में व्याप्त उदासीनता की है।

 उद्योग ढीले हैं।

 उनके द्वारा बड़ी संख्या में नए रोजगार सृजित नहीं किए जा रहे।

 वे ग्रेजुएटों की अपेक्षा से कम वेतन देना चाह रहे हैं।

 ग्रेजुएटों को अपेक्षित वेतन नहीं मिल रहा है।

 इस कारण वे प्राइवेट कॉलेजों को जरूरी फीस नहीं देना चाहते।

 इस कारण प्राइवेट कॉलेजों की आय न्यून है।

 इस कारण वे अच्छे अध्यापकों एवं लैबोरेटरी की व्यवस्था नहीं कर पा रहे हैं।

 यदि अर्थव्यवस्था में ग्रेजुएटों की मांग होती और इन्हे ऊंचे वेतन दिए जा रहे होते तो कहानी बदल जाती।

 तब कॉलेजों द्वारा उन्हें अध्यापक एवं समुचित लैबोरेटरी की व्यवस्था कर दी जाती।

पश्चिमी उत्तर प्रदेश के एक प्राइवेट कॉलेज के मुख्याधिकारी की मानें तो डिप्लोमाधारकों की बाजार में मांग ज्यादा है।

 डिप्लोमाधारकों में अहंकार कम होता है।

 वे हर तरह का काम करने को स्वीकार करते हैं।

 इसके विपरीत डिग्रीधारकों में अहंकार अधिक होता है।

 कई प्रकार के कार्यों को करना वे अपने कद से नीचे मानते हैं।

 फलस्वरूप कॉलेज के डिप्लोमा कोर्स में आवेदक अधिक हैं जबकि डिग्री कोर्स में सीटें रिक्त पड़ी हैं।

 इससे पता चलता है कि उद्योगों में उच्च क्वालिटी की शिक्षा की डिमांड ही कम है।

 डिमांड के इस अभाव का कारण अर्थव्यवस्था में उदासीनता है।

इंजीनियरिंग ग्रेजुएटों के खस्ताहाल के दो कारण हमारे सामने उपलब्ध हैं।

 एक कारण प्राइवेट कॉलेजो के मैनेजमेंट में कमी है।

 दूसरा कारण अर्थव्यवस्था की उदासीनता है।

 असल कारण अर्थव्यवस्था की उदासीनता है।

 प्राइवेट कॉलेजों की हालत अर्थव्यवस्था की इस उदासीनता का प्रतिफल मात्र है।

 प्रतिस्पर्धा से इन अधमरे कॉलेजों में कुछ पूरी तरह से मर जाएंगे और कुछ पूरी तरह से जीवित हो जाएंगे।

 यह ठीक भी है।

लेकिन इस प्रक्रिया में देश में ग्रेजुएटों की संख्या में गिरावट आएगी जबकि हमारा उद्देश्य इनकी संख्या में वृद्धि करना है।

 दरअसल मंत्री शिक्षित बेरोजगारों की मूल समस्या तक नहीं पहुंच रहे हैं।

 उनके द्वारा दिया गया प्रतिस्पर्धा का मंत्र अपने में ठीक है परन्तु शिक्षित युवाओं के लिए सिमटते रोजगार के अवसरों का इसमें हल नहीं है।

 उन्हें चाहिए कि अर्थव्यवस्था में शिक्षित कर्मियों की मांग कम होने की पड़ताल करायें और उन समस्याओं का हल निकालें।

उन्होंने यह भी कहा कि यह वास्तव में चुनौती है कि सरकारी शिक्षा क्षेत्र में सुधार किया जाए।

 हम इस दिशा में प्रयास करेंगे।

 इस वक्तव्य को गहराई से समझने की जरूरत है।

 वास्तविकता यह है कि सरकारी कॉलेजों की हालत ज्यादा खस्ताहाल है।

 इन्हें प्रतिस्पर्धा का सामना नहीं करना पड़ता।

 छात्रों से वसूल की जाने वाली फीस कम होने से आवेदक पर्याप्त संख्या में मिल जाते हैं।

 परन्तु अध्यापकों की पठन-पाठन में रुचि नहीं होती ।

 उनकी नौकरी पक्की होती है।

 सरकारी कॉलेजों के प्रिंसिपल की नियुक्ति अकसर राजनीतिक समीकरणों से प्रेरित होती है।

 प्रिंसिपल का ध्यान भी पढ़ाई पर नहीं होता है।

 इस बीमारी का उपचार प्रतिस्पर्धा से नहीं हो सकता।

 चूंकि इन कॉलेजों का जीवित रहना सरकार द्वारा दिए जाने वाले अनुदान पर निर्भर करता है, न कि कॉलेज के ग्रेजुएटों को मिलने वाली नौकरी से।

उन्हें चाहिए कि इस समस्या का तत्काल निदान करें।

 तीन कार्य किए जा सकते हैं।

 पहला कि कॉलेज के सभी अध्यापकों का छात्रों द्वारा आकलन कराया जाए।

 सबसे कमजोर 10 प्रतिशत अध्यापकों को हर वर्ष हटा दिया जाए।

 अध्यापकों के शैक्षणिक एवं शोध स्तर का भी बाहरी मूल्यांकन कराया जाए।

 पुनः हर वर्ष सबसे कमजोर 10 प्रतिशत अध्यापकों को हटा दिया जाए।

 सरकारी कॉलेजों का भी बाहरी मूल्यांकन कराया जाए।

 इनमें सबसे कमजोर 10 प्रतिशत कॉलेजों के प्रिंसिपलों को हटा दिया जाए।

 सरकारी कॉलेज उनके अधीन हैं।

 पहले इनका उपचार करना चाहिए।

(लेखक आर्थिक मामलों के जानकार हैं।

)।

सौजन्य- दैनिक ट्रिब्यून।

