चीन की एक और चाल (दैनिक जागरण : Editorial )।

एशिया के जल संसाधन अधिकतर एक-दूसरे देश से जुड़े हुए हैं जिस वजह से अंतरदेशीय सहयोग और समन्वय जरूरी है।

 फिर भी एशिया में नदियों के किनारे की प्रमुख शक्ति चीन सहयोग से इंकार करते हुए एकाधिकारवादी तरीके से व्यवहार करना जारी रखे हुए है।

 पिछले सप्ताह उसने घोषणा की कि उसने ब्रापुत्र नदी पर तिब्बत के जंगमू में दुनिया के सबसे ऊंचे बांध को समय से पहले पूरा कर लिया है।

 1.6 अरब अमेरिकी डॉलर की कीमत से बना यह बांध ल्हासा से 300 किलोमीटर दक्षिण है।

 चीन ब्रह्मपुत्र पर पांच अन्य बांध परियोजनाओं पर काम कर रहा है।

 भारत की ओर बहने वाली ब्रापुत्र और अन्य नदियों पर बांध बनाने की चीन की जुनूनी कार्रवाई इस बात की याद दिलाती है कि चीन-भारत रिश्तों में तिब्बत मुख्य मुद्दा है।

एशिया में सीमा पार बहने वाली नदियों के संदर्भ में खास हिस्सेदारी वाली जो संधियां हुई हैं वे भारत और उसके दो पड़ोसियों-पाकिस्तान और बांग्लादेश के साथ हैं।

 सिंधु जल समझौता दुनिया का सबसे उदार जल बंटवारा समझौता है, जिसके अंतर्गत भारत ने सिर्फ 19.48 फीसद पानी अपने लिए रखने की बात पर सहमति जताई हुई है।

 वस्तुत: भारत दुनिया में एकमात्र ऐसा देश है जिससे होकर नदी पड़ोसी देश में जाती है और वह उस पानी के अधिकांश हिस्से को सीमा पार उपयोग के लिए जाने देता है।

 यह बात दूसरी है कि लाभ उठाने वाला देश शत्रुतापूर्ण कार्रवाइयों में लगा रहता है।

 यही नहीं, 1996 में भारत ने गंगा संधि की, जो सीमा पार बहाव को लेकर बांग्लादेश के साथ न्यूनतम स्तर की गारंटी देती है और मार्च से मई महीने तक के सूखे के मौसम में दोनों देशों के बीच लगभग बराबरी के पानी के बहाव की बात कहती है।

 इस संधि ने भी अंतरराष्ट्रीय जल संबंधों में नए सिद्धांत स्थापित किए हैं।

नीचे की तरफ बहाव वाले पड़ोसियों के साथ स्वैच्छिक उदारशीलता के इस तरह के रिकॉर्ड के बावजूद भारत ने चीन से कोई रियायत नहीं पाई है, जिसके यहां से नदियां इस ओर आती हैं।

 चीन हिस्सेदारी वाले जल संसाधन के संस्थागत सहयोग पर बातचीत को इच्छुक तक नहीं है।

 हाल में तीस्ता नदी का आधा पानी बांग्लादेश को देने की नई दिल्ली की इच्छा रही है, हालांकि पश्चिम बंगाल सरकार ने इसका मजबूती के साथ विरोध किया, क्योंकि इसके पश्चिमी क्षेत्र के लिए तीस्ता जीवन रेखा है।

 तब भी भारत पर इसमें कोई बहस नहीं है कि जब अपने यहां से दूसरे देशों की तरफ बहने वाली नदी को लेकर इतनी सदाशयता है तो चीन से जल जैसे प्रमुख मुद्दे पर बातचीत में हम क्यों विफल रहे हैं।

विस्तृत परिप्रेक्ष्य में देखें तो एशिया के जल नक्शे में चीन की स्थिति विशिष्ट है।

 उसके यहां से निकलकर कई नदियां दूसरे देशों में जाती हैं।

 प्रमुख अंतरराष्ट्रीय नदियों के उद्गम स्थलों वाले तिब्बती पठार को हड़पकर चीन ने किसी अन्य महाद्वीप की तुलना में ज्यादा जल आधिपत्य कायम कर लिया है।

 चीन ने जिस दूसरे फैले हुए क्षेत्र शिनजियांग पर जबरन कब्जा किया हुआ है वह एक से दूसरे देश में बहने वाली इरटिश और इली नदियों का स्नोत है।

 चीन अब एक दर्जन देशों की ओर जाने वाली नदियों का स्नोत है।

 दुनिया का कोई देश ऐसा नहीं है जहां से इतनी सारी नदियां अन्य देशों में जाती हों।

 इस बात ने चीन को एशिया में अंतर नदी संबंधों में मुख्य केंद्र बना दिया है।

 चीन इसलिए भी विशिष्ट है कि उसने अपने यहां से जाने वाली नदी से जुड़ने वाले किसी भी देश के साथ जल बंटवारा समझौता या सहयोग संधि नहीं की है।

 उदाहरण के लिए 1995 के मेकांग समझौते को मानने से उसके इंकार ने नदी घाटी समुदाय के उचित विकास को कमजोर कर दिया है।

 अपनी सीमा वाली जमीन में कई बांध और जलाशय बनाकर चीन उन प्रमुख नदियों की धारा को एकाधिकार तरीके से नियंत्रित कर रहा है जिसका पानी सतह में उससे नीचे के देशों के लिए जीवनदायी है।

दिखावे के लिए चीन पड़ोसी देशों के साथ कई जल समझौतों को प्रचारित करता है, लेकिन इनमें से कोई जल समझौता जल बंटवारे या साङोदारी वाले संसाधनों पर संस्थागत सहयोग पर आधारित नहीं है।

 कुछ समझौते सतह में नीचे के देशों को जलवैज्ञानिक आंकड़े बेचने के व्यावसायिक करार हैं।

 जबकि दूसरे करार संयुक्त शोध-अनुसंधान प्रयास, बाढ़ नियंत्रण, जल विद्युत विकास, मछली पकड़ने, नौपरिवहन, जल विज्ञान संबंधी कार्यो, सीमा निर्धारण आदि के संदर्भ में हैं।

 जल समझौते के रूप में धोखा देने वाले करार दिखाकर चीन यह झूठा प्रभाव पैदा करता है कि वह उन देशों के साथ सहयोगात्मक रिश्ता रखता है जिनके यहां उसके यहां से बहने वाली नदियां जाती हैं।

 वस्तुत: ऐसे करार जल बंटवारे या संस्थागत सहयोग करने के प्रति बीजिंग की अनिच्छा से ध्यान भटकाने की कोशिश मात्र हैं।

सीधी सी बात है कि चीन जल बंटवारे के विचार को ही नकारता है।

 वह इस आम सिद्धांत पर जोर देता है कि ठहरे या बहते पानी पर उस देश का स्वतंत्र अधिकार है जहां वे हैं।

 जल संसाधनों की हिस्सेदारी पर एक अंतरराष्ट्रीय कानून बनाने के लिए नियम बनाने के ख्याल से 1997 में हुए संयुक्त राष्ट्र जल संसाधन सम्मेलन को ठुकराते हुए चीन ने अपनी सीमाओं के अंदर के पानी पर बिल्कुल क्षेत्रीय स्वायत्तता की तर्ज पर जोर दिया है।

 इन स्थितियों में इस पर कोई आश्चर्य नहीं है कि नदियों के तटों वाले पड़ोसियों के साथ चीन के रिश्ते में पानी एक नया विभाजक बन गया है।

 बीजिंग ने भारत के ये प्रस्ताव ठुकरा दिए हैं कि आपसी अधिकारों और हिस्सेदारी वाली नदियों को लेकर उत्तरदायित्वों को परिभाषित करने के लिए दोनों देशों को जल समझौता करना चाहिए या अंतरसरकारी संस्था की स्थापना करनी चाहिए।

 यह भारतीय आकलन पूरी तरह गलत साबित हुआ है कि बढ़ता हुआ द्विपक्षीय व्यापार बीजिंग को सीमा और जल विवाद सुलझाने के लिए स्वत: राजी करेगा।

चीन का अभी ही व्यापार ज्यादा है, इसे और बढ़ाने की अनुमति देकर भारत अपने हितों को नुकसान पहुंचाने वाली चीनी कार्रवाइयों को बढ़ावा ही दे रहा है।

 ब्रापुत्र, सिंधु, सतलुज और अरुण नदी (जो नेपाल से गुजरने के बाद भारत में कोसी बन जाती है) पर और अधिक बांध बनाने की चीन की कार्रवाई नई दिल्ली के साथ संबंधों को चिढ़ाने वाली है।

 चीन नदी तट के अपने पड़ोसी का न सिर्फ शोषण करना चाहता है, बल्कि इस सुविधा से अपने को संपन्न करना भी चाहता है कि भविष्य में भारत की तरफ बहने वाले पानी को वह अपनी राजनीतिक सुविधा से नियंत्रित कर सके।

 वस्तुत: बीजिंग पूरे एशिया को दिखा रहा है कि जल युद्ध बिना एक भी गोली चलाए किया जा सकता है- महज हिस्सेदारी वाले नदी संसाधनों के बुनियादी ढांचे को नियंत्रित कर।

 अगर चीन वर्तमान एकाधिकारवादी तरीके से काम करता रहा तो खतरा सिर्फ यह नहीं है कि वह भारत और अन्य नदी तटीय देशों के साथ असंगत तरीकों से जल हितों को परिभाषित और उन पर अमल करेगा, बल्कि यह भी है कि एशिया में नियम आधारित व्यवस्था की संभावनाएं हमेशा के लिए ध्वस्त हो जाएंगी।

सौजन्य :- दैनिक जागरण ,23.10.2015 ,ब्रह्मा चेलानी (लेखक जाने-माने सामरिक विश्लेषक हैं और सेंटर फार पालिसी रिसर्च से जुड़े हैं)।

