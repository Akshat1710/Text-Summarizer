असहिष्णुता के इस स्याह दौर में (अमर उजाला: Editorial)।

हाल ही में सर्वोच्च न्यायालय के प्रधान न्यायाधीश एच एल दत्तू ने एक ऐसा बयान दिया, जिससे लोगों और खासकर महिलाओं को कुछ तसल्ली महसूस हुई होगी।

 उन्होंने कहा कि भारत एक ऐसा देश है, जो कानून द्वारा शासित है।

 कानून के शासन को बनाए रखने का पूरा प्रयास तमाम न्यायपालिकाएं करेंगी।

 जिन लोगों पर ′नफरत फैलाकर जुर्म करने′ का आरोप है, जब उनके खिलाफ प्रतिपक्ष तार्किक प्रमाण पेश करता है, तो उनके खिलाफ न्यायपालिकाएं सख्त रवैया अपनाएंगी।

 नफरत के जुर्म में नफरत पैदा करने वाले भाषण और किसी व्यक्ति या तबके के खिलाफ हिंसक कार्रवाई करने के लिए उकसाने वाले भाषण शामिल हैं।

, ऐसा नहीं है कि अब से पहले इस तरह के नफरत फैलाने वाले भाषण पहले नहीं दिए जाते थे।

 ऐसा भी नहीं है कि इस तरह के सार्वजनिक भाषणों के फलस्वरूप हिंसा या हमले आज से पहले नहीं हुए हैं।

 पहले भी ऐसा हो चुका है, इसीलिए तो इन हरकतों के खिलाफ कानून बनाने की जरूरत पैदा हुई।

 लेकिन बहुत लोगों को अब यह महसूस होने लगा है कि पिछले साल-डेढ़ साल में इस तरह की गतिविधियों में बहुत तेजी से बढ़ोतरी हुई है।

 उससे भी अधिक चिंताजनक यह कि नफरत फैलाने वालों में जनता के चुने हुए प्रतिनिधियों, सांविधानिक पदों पर आसीन महत्वपूर्ण नेताओं और समाज में प्रभाव रखने वाले लोगों की संख्या भी पहले से बहुत बढ़ गई है।

, जिन हिंसात्मक कार्रवाइयों के लिए सार्वजनिक मंचों का इस्तेमाल किया जा रहा है, उनके निशाने पर कौन लोग होते हैं।

 जाहिर है, अधिकतर गरीब, दलित, महिलाएं और अल्पसंख्यक हैं।

 समाज में जो लोग सबसे अधिक असुरक्षित हैं, उन्हीं पर हमला करने के लिए लोगों को उकसाया जाता है।

 इसीलिए महिलाओं को प्रधान न्यायाधीश के आश्वासन से सबसे अधिक तसल्ली का एहसास हुआ।

, प्रधान न्यायाधीश महोदय का आश्वासन इसलिए भी बहुत प्रासंगिक था, क्योंकि उनकी टिप्पणी से दो-चार दिन पहले राजधानी दिल्ली से थोड़ी ही दूर गाजियाबाद जिले के एक छोटे-से गांव तल्हेता में एक ऐसी घटना घटी थी, जिसने लोगों को स्तब्ध कर दिया था।

 दरअसल 22 अक्तूबर की रात तल्हेता के कब्रिस्तान में एक महिला का शव कब्र से निकालकर उसे निर्वस्त्र कर दिया गया था।

 ऐसी घटनाओं की जितनी भी निंदा की जाए, कम होगी।

, इस दुखद घटना पर विगत मार्च में कर्नाटक के हुबली में हुए विराट हिंदू समावेश की याद आई, जिसमें सांसद योगी आदित्यनाथ ने कहा था कि हिंदू बहुत उदार होते हैं, इसीलिए यह देश भी उदार है, और यहां मुसलमान दुनिया के अन्य स्थानों से अधिक सुरक्षित हैं।

′ लेकिन उनके भाषण के तुरंत बाद वहां उनके एक समर्थक ने उनकी मौजूदगी में भाषण दिया था, जिसमें मुसलमानों के प्रति उकसावे वाली टिप्पणियां थीं।

, हो सकता है कि तल्हेता में हुई घटना का उस भाषण से कोई संबंध न हो।

 लेकिन मुस्लिमों के प्रति जिस तरह की बातें की जा रही हैं, उन्हें सुनने के बाद लगता है कि हम एक ऐसे अंधेरे दौर प्रवेश कर रहे हैं, जहां से नीचे की ओर फिसलते जाने के अलावा कोई विकल्प नहीं है।

 प्रधान न्यायाधीश ने जो आश्वासन दिया है, वह स्वागतयोग्य है, पर सिर्फ उस पर भरोसा कर लेना काफी नहीं है।

 हम सबको समाज को बचाने के लिए आगे आना होगा।

 वरना, वह अंधकारमय, अंतहीन गड्ढा मुंह बाए हमारा इंतजार कर रहा है।

,  ="-: ;"-सुभाषिनी सहगल अली , पूर्व सांसद और माकपा पोलित ब्यूरो सदस्य।

,  ="-: ;"सौजन्य -अमर उजाला (31.10.2015),  ,  ।

