लेक्चररों को मिले न्याय (दैनिक जागरण)।

स्थायी नियुक्तिकी मांग को लेकर आंदोलन कर रहे प्लस टू कांटेक्चुअल लेक्चररों का क्रमिक भूख हड़ताल पर जाना दुखद है।

 स्थिति यह है कि गत मंगलवार से आमरण अनशन पर बैठे एक लेक्चरर की हालत बिगड़ने लगी है।

 विडंबना यह है कि इस मामले में सरकार अभी तक गंभीर नहीं दिख रही है।

 लेक्चररों को हर साल अपना कांट्रेक्ट बढ़ाने के लिए साक्षात्कार से गुजरना पड़ता है।

 यह प्रक्रिया ऐसे समय में आयोजित की जाती है जब एक तरफ छात्रों की परीक्षाएं सिर पर होती हैं तो दूसरी ओर नया शिक्षा सत्र शुरू होने वाला होता है।

 लेक्चररों का चयन भी मेरिट के आधार पर होता है।

स्वाभाविक सी बात है कि इससे लेक्चररों में अनिश्चितता बढ़ेगी।

 मजबूरी में वे दूसरी नौकरियों की तरफ भागेंगे।

 उन्हें यह भी डर सताता है कि दोबारा मौका मिले या न मिले।

 इससे लेक्चरर का ध्यान भी छात्रों की पढ़ाई की तरफ नहीं रहता क्योंकि हर कोई अपनी रोजी रोटी की तरफ देखता है।

 खाली पेट तो भजन भी नहीं होते।

 इस समय लेक्चररों को कक्षाओं में होना चाहिए, क्योंकि बारहवीं कक्षा की परीक्षाएं मार्च में शुरू होने जा रही हैं।

 यह पढ़ाई में शंकाएं दूर करने का समय है।

सरकार का भी दायित्व बनता है कि अगर एक लेक्चरर अनुबंध पर पिछले कई वर्षो से पढ़ा रहा है तो दोबारा चयन प्रक्रिया से न गुजरने दिया जाए क्योंकि उसे पढ़ाने का अनुभव प्राप्त हो चुका होता है।

 सरकार को चाहिए कि वह इनके अनुबंध को कम से कम दो साल करे, जिससे उनमें नौकरी जाने का डर न रहे।

 चयन प्रक्रिया को युक्तिसंगत बनाने की जरूरत है क्योंकि अनुबंध पर लगे इन लेक्चरर को मात्र आठ हजार रुपये वेतन मिल रहा है, जो मौजूदा समय में काफी कम है।

 यह वेतन चतुर्थ श्रेणी कर्मचारी से भी कम है।

 ऐसे में यह लेक्चरर न आगे बढ़ने के रहे हैं और न पीछे जाने के।

यह लेक्चरर पोस्ट ग्रेजुएट व पीएचडी डिग्री प्राप्त हैं।

 अगर इनसे अन्याय हुआ तो इसका असर शिक्षा पर भी पड़ेगा।

 सरकार को चाहिए कि जो लेक्चरर पिछले कई वर्षो से अनुबंध के तौर पर सेवाएं दे रहे हैं, उनको तुरंत पक्का किया जाए।

 सरकार कब तक अनुबंध का सहारा लेगी।

 इससे तो बेहतर है कि इन्हीं लेक्चररों का साक्षात्कार लेकर नौकरियों में पक्का कर दिया जाए।

 अगर क्रमिक भूख हड़ताल लंबी खिंचती है तो इसका नुकसान अकादमी शिक्षा सत्र पर भी पड़ सकता है।

 इसलिए सरकार को बीच का रास्ता निकालना होगा।

(स्थानीय संपादकीय जम्मू-कश्मीर), सौजन्य- दैनिक जागरण।

