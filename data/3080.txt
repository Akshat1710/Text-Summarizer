अदालत की सख्त टिप्पणी (नवभारत टाइम्स)।

सुनील जोशी हत्याकांड में बुधवार को अदालत ने साध्वी प्रज्ञा सिंह सहित आठों आरोपियों को बरी करते हुए जो टिप्पणी की है, उसे गंभीरता से लेने की जरूरत है।

 स्थानीय न्यायालय ने अपने फैसले में साफ कहा कि पुलिस और एनआईए दोनों ने किसी पूर्वाग्रह या अज्ञात कारण से प्रकरण में लचर ढंग से कार्रवाई की।

 उन्होंने इतने कमजोर साक्ष्य पेश किए जो आरोपियों को दोषी साबित करने के लिए अपर्याप्त थे।

 कोर्ट का इशारा साफ है कि हमारा सिस्टम खुद ही आरोपियों की मदद में लगा था।

 कोर्ट की इस बात से उस आशंका को बल मिलता है कि केंद्र सरकार हिंदुत्व का चोला ओढ़कर आतंकी कार्रवाई करने वाले तत्वों के प्रति नरम है और उन सबको क्लीन चिट देना चाहती है।

, केंद्र सरकार के कुछ मंत्री जिस तरह समय-समय पर हिंदू आतंक की किसी संभावना को नकारते रहते हैं, उससे इस संदेह को बल मिलता है।

 गौरतलब है कि 29 दिसंबर 2007 को संघ के पूर्व प्रचारक जोशी की बालगढ़ के चूना खदान क्षेत्र में गोली मारकर हत्या कर दी गई थी।

 औद्योगिक थाना पुलिस ने अज्ञात आरोपियों के खिलाफ हत्या का केस दर्ज किया, एक साल जांच की और फाइल क्लोज कर दी।

 मगर देश के कई हिस्सों में हुए बम धमाकों में सुनील जोशी का नाम आने के बाद जून 2010 में पुलिस ने फिर मामले की जांच शुरू की।

 2011 में केस एनआईए को ट्रांसफर कर दिया गया।

, केस की सुनवाई भोपाल की विशेष कोर्ट में हुई, लेकिन विशेष कोर्ट ने केस सत्र न्यायालय मप्र के क्षेत्राधिकार का होने से देवास कोर्ट को ट्रांसफर कर दिया था।

 तभी से केस की सुनवाई देवास कोर्ट में चल रही थी।

 इस मामले ने एनआईए जैसी संस्था पर भी सवाल खड़ा कर दिया है।

 इसकी छवि भी सीबीआई की तरह केंद्र सरकार के इशारे पर काम करने वाली एजेंसी की हो गई है।

 प्रज्ञा ठाकुर मालेगांव ब्लास्ट में भी आरोपी हैं।

 लेकिन उस मामले में भी एनआईए ने जिस तरह उन पर मेहरबानी दिखाई है, वह पूरा देश देख रहा है।

 उस केस में भी जिस तरह जांच की दिशा बदलती जा रही है, उससे संदेह गहरा रहे हैं।

 दो साल पहले एक पब्लिक प्रॉसिक्यूटर ने तो स्पष्ट आरोप लगाया था कि एनआईए उन पर मामले में नरमी बरतने के लिए दबाव बना रही है।

, हम एक जिम्मेदार देश के रूप में दुनिया भर में हो रही आतंकी गतिविधियों की निंदा करते हैं और विभिन्न राष्ट्रों से अपेक्षा करते हैं कि वहां आतंक और हिंसा में लिप्त लोगों को कानून के तहत सजा दी जाएगी, लेकिन जब हमारे यहां ऐसे आरोपों से घिरे लोगों के खिलाफ हमारा सिस्टम सुस्त दिखेगा तो तो कहीं न कहीं हमारी आवाज कमजोर होगी और अंतरराष्ट्रीय स्तर पर हमारी प्रतिष्ठा को भी धक्का पहुंचेगा।

 अगर हम हर तरह के आतंकवाद के खिलाफ हैं, तो हमें दहशतगर्दी के हर मामले को पूरी पारदर्शिता के साथ निपटाना होगा।

, सौजन्य- नवभारत टाइम्स।

