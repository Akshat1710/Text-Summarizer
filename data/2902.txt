सच्ची समृद्धि के दीप ( दैनिक जागरण : Editorial)।

रोशनी के नन्हें-नन्हें बच्चों का उत्सव है दीवापली।

 जब सूर्य-चंद्र-तारे अस्त हो जाते हैं तो मनुष्य अंधेरे में नन्हें दीपों के सहारे ही बचा रहता है।

 वैदिक ऋषि का वह अलौकिक बोध ‘तमसो मा ज्योर्तिगमय’ हमें सदा अंधेरे से लड़ने की प्रेरणा देता है।

 अंधेरे के विरुद्ध हमारी लड़ाई सृष्टि की शुरुआत से है।

 इस लड़ाई में छोटा-सा दीपक सूर्य और चंद्रमा का सच्चा प्रतिनिधि बनकर हमारे जीवन में देवोपम भूमिका निभाता है।

 इसी कारण वेद-शास्त्र इसे ‘दीप देवता’ कहते हैं-भो दीप।

 देवरूपस्त्वम्..।

 चारों ओर फैले अंधेरे ने मानव-मन को इतना कलुषित किया है कि वहां किसी दिव्यता, सुंदरता और सौम्यता के अस्तित्व की कोई गुंजाइश नहीं बचती।

 परंतु अद्भुत है अंधकार को चीरकर स्वर्ण-आभा फैलाती प्रकाश की प्राणशक्ति और चरम सुंदर है इस उजाले को फैलाते ‘दीपक’ की जिजीविषा।

 मानव के तन-मन में छाए अज्ञान को मिटाने के लिए भयंकर अंधेरे के बीच प्रकाश की शक्तिमान किरण सगर्व मस्तक उठाए फूट पड़ी और उस दिये की चमचमाती ‘लौ’ में प्रकाश ने अपने चमकीले मुंह को प्रकट किया।

 प्रकाश का मनमोहक स्वर्ण मुख।

 रूई के शरीर वाले दिये की नस-नस में प्रवाहित तेल बन गया ऐसा सुंदर चेहरा, जो अपनी चेतना-प्रभा से चहुं ओर ज्ञान-प्रकाश की रोशनी फैला रहा है।

 एक नन्हें-से दीपक ने आस-पास के सारे नरक को पराजित कर दिया।

 इस नन्हें दीपक से अज्ञान-अंधकार सदा के लिए हार गए।

 जरा गौर से देखिए, यह दीप नहीं वरन् नवजात शिशु का सुकोमल चेहरा है।

 सिंधुजा-लक्ष्मी का दैदीप्यमान वरदहस्त है-दीप।

 दयालु परमात्मा का करुणामय वरदान है-दीप।

, आश्चर्य होता है कि कार्तिक मास की इस काली रात का ऐसा कौन-सा पुण्य प्रकट हुआ कि हजारों साल पहले सृष्टि की चेतना को स्फुरित करने के लिए एक रामरूपी दीपक ने अंधेरे की लंका को मिटाने के लिए दीपावली की रात में अवतार लिया और यह चंद्रहीन रात्रि भी प्रभावती हो उठी।

 यह मिट्टी, रूई और तेल का संयोग नहीं, वरन् समुद्र की बेटी लक्ष्मी का उज्ज्वल मुख है, जो सुंदर दीप के रूप में जन्मा है।

 आकाश से धरती पर उतरा दीप सूर्य-चंद्र-नक्षत्रों का लघु प्रतिमान है।

 यह दीप रोशनी की प्रजा-संतान है।

 ईरानी शब्द ‘रोशनी’ का मूल संस्कृत रूप ‘रोचना’ है, जिसका अर्थ द्युति और दीप्ति है।

 लक्ष्मी का एक नाम ही ‘रोचनावती’ है।

 इस ‘रोचना’ से जुड़ने के नाते ही दीप भारतीय संस्कृति के मूल में स्थित ‘यज्ञ संस्कृति’ का लघु प्रतीक है।

 अपराजित दैवीय शक्ति का सबसे बड़ा प्रतीक है-दीप।

 पर भला, हम क्यों व किसके लिए दीप जलाएं।

 यह प्रश्न सबसे अधिक महत्त्व का है।

 कभी लगता है कि आज के काले व कपटी परिवेश में माता लक्ष्मी का आवाहन-पूजन करना बेतुकी बात है।

 पर सत्य बात यह है कि वैदिक संस्कृति ने जिस लक्ष्मी को अमावस्या की तामसी रात में पूजा था वह कदाचित् बैंकों-तिजोरियों में कैद धनरूपी लक्ष्मी नहीं थी।

, ऋषियों का तात्पर्य उस लक्ष्मी से है, जो अमृत और चंद्रमा की बहन, समुद्र की पुत्री और भगवान् नारायण की प्रिया है।

 पद्मासना लक्ष्मी कमल पर बैठकर समुद्र से प्रकट हुई।

 कमल प्रकृति का पहला चिह्न् है।

 प्रकृति के सारे तत्व कमल से जुड़े हैं।

 वेद कहते हैं कि सुखी दाम्पत्य, स्वादिष्ट अन्न, लहलहाती फसल तथा गौ माता से जो जुड़ी है वही है सच्ची लक्ष्मी।

 इसी कारण हमें यह मानकर लक्ष्मी की आराधना करनी चाहिए कि माता लक्ष्मी विश्वमंगल करने वाली शाश्वत शक्ति हैं और इसका संबंध धन से नहीं, बल्कि चरित्र और धन की पवित्रता से है, क्योंकि लक्ष्मी अशुद्ध, अपवित्र और अप्राकृतिक से कभी जुड़ती ही नहीं हैं।

 जिसका आस्वादन-भोजन अशुद्ध है, जिसकी भाषा-वाणी अपवित्र है, जिसका संस्कार-विहार अप्राकृतिक है वह माता लक्ष्मी का आशीर्वाद कभी प्राप्त ही नहीं कर सकता।

 सच्ची और स्थायी लक्ष्मी वही है जो शील तथा मर्यादा को रखते हुए प्राप्त की जाए, चोरी, बेईमानी और संस्कृतिविहीन तरीके से नहीं।

 दीपावली धरती की मिट्टी से बने दीपकों का प्रकाश पर्व है।

 इन्हें स्वर्ग के किसी देवता ने नहीं, बल्कि स्वयं मानव ने अपने हाथों से मेहनत करके अपने पुरुषार्थ से बनाया है।

 इसी कारण दीपावली का महत्व सारे त्योहारों में सबसे ज्यादा है।

 कुबेरनाथ को दीपावली की रात मनुष्य के हाथों अंधकार पर विजय की रात्रि प्रतीत होती है।

 मनुष्य के बनाए दीप और उसके द्वारा उपजाए तिलों का तेल इसके साधन-द्रव्य हैं।

 अंधकार से जूझते इन दीपों के साथ सारी मानव जाति का एक भावात्मक संबंध है, क्योंकि ये दीपक हमारी धरती से ही बने हैं।

 धरती की बेटी माता सीता के भाई हैं ये दीप।

 दीपों से हमारा गहरा पारिवारिक रिश्ता है।

 हमारे अपने हाथों से बनाए दीप जब जलने लगते हैं तो देवताओं का तारामंडल फीका पड़ जाता है।

 दीपावली मनुष्य के लिए गौरव बोध का पर्व है।

 दीपावली तो श्री, सुख, शोभा, सौभाग्य, शांति, पवित्रता तथा नववधू के गृहप्रवेश की भांति लज्जा, चेतना व आनंद बांटती कमला को पूजने का दिन है, न कि दुगरुणों को अपनाने का।

, दीपावली कभी अयोध्या में पादुका-प्रशासन में मुक्ति का पर्व बनी थी।

 अयोध्या की जनता को विश्वास हो गया था कि पादुका-प्रशासन के दिन अब लद गए।

 असली राजा राम और महारानी सीता 14 वर्षो के बाद अयोध्या लौट आए हैं।

 अब पादुका प्रशासन की जगह राम राज्य की स्थापना होगी।

 बस तभी से आज तक राम राज्य की स्थापना करने के लिए अंधकार को दूर भगाकर हम आपसी प्रेम, सद्भाव और विश्वास के दीप जला रहे हैं।

 आज हम जिस माहौल से गुजर रहे हैं उसमें प्रेम, सद्भाव और विश्वास के दीप ही हमें समृद्धि और उससे भी अधिक शांति के पथ पर ले जा सकते हैं।

 शोषणमुक्त, दमनरहित समाज और भारत के अर्थशास्त्र की सच्ची प्रतीक है यह जगमग करती दीपावली।

 दीपावली का संदेश हरेक व्यक्ति में ‘असुरत्व’ को मारकर ‘देवत्व’ जगाना है।

 जहां देवत्व होगा, वहीं दिव्यत्व होगा।

 दिव्यत्व के बाद ही महाभारत को जीतने के लिए हम ज्ञान का पांचजन्य जब फूंक सकेंगे तब वही सच्चे मायने में दीपावली होगी।

, – शास्त्री कोसलेंद्रदास ( राजस्थान संस्कृत विश्वविद्यालय जयपुर में असिस्टेंट प्रोफेसर हैं), सौजन्य   : – दैनिक जागरण , 11.10.2015।

