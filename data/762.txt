आलेख : संपादकीय : अमेजन की हिमाकत पर उचित सख्ती (नई दुनिया)।

ई-कॉमर्स कंपनी अमेजन ने अस्वीकार्य व्यवहार किया।

 भारत के राष्ट्रीय झंडे जैसे दिखने वाले पायदान बेचने की हिमाकत उसने की।

 विदेश मंत्री सुषमा स्वराज की तारीफ होनी चाहिए कि सोशल मीडिया से ये बात संज्ञान में आते ही उन्होंने कड़ा रुख अपनाया।

 स्वराज ने इस अमेरिकी कंपनी से दो-टूक कहा कि वह इन उत्पादों को हटाए और बिना शर्त माफी मांगे।

 वरना अमेजन के किसी भी अधिकारी को भारत का वीजा नहीं दिया जाएगा।

 जिन्हें पहले वीजा दे दिया गया है, उन्हें रद्द कर दिया जाएगा।

 इस सख्ती का असर भी हुआ।

 अमेजन ने भारतीय झंडे की तरह दिखने वाले पांव पोंछने के कालीनों को अपनी कनाडाई वेबसाइट से हटा लिया।

 साथ ही भारतीय विदेश मंत्री को पत्र लिखकर खेद प्रकट किया।

 लेकिन उसकी ये दलील बेतुकी है कि उसने ये उत्पाद अपने भारतीय पोर्टल पर नहीं डाले थे।

 आखिर दुनिया में कहीं भी ऐसी चीजें किसी कंपनी को क्यों बेचनी चाहिए, जिससे भारतीय नागरिकों की भावनाएं आहत हो।

 अपने बचाव में अमेजन ने कहा कि किसी तीसरी कंपनी ने उसकी कनाडा की वेबसाइट पर इस उत्पाद को बिक्री के लिए डाला।

 ई-कॉमर्स कंपनियों से जिन अन्य कंपनियों का अनुबंध होता है, उन्हें ऐसी सुविधा होती है।

 इसके बावजूद अमेजन अपनी जवाबदेही से नहीं बच सकती।

, इस घटना से साफ है कि ई-कॉमर्स कंपनियां पर्याप्त सावधानी नहीं बरत रही हैं।

 इसकी एक मिसाल यह भी है कि अभी भी अमेजन की साइट पर अमेरिका और ब्रिटेन के झंडों वाले पायदान मौजूद हैं।

 यानी भारत ने मामले को गंभीरता से लिया, तो उसकी चिंता उसने दूर की।

 जबकि जिन सरकारों का ध्यान इस पर नहीं गया है, वहां के राष्ट्रीय प्रतीक का अपमान करने वाले उत्पाद वो अब भी बेच रही है।

 अत: जरूरी है कि भारत सरकार सभी ई-कॉमर्स कंपनियों को स्पष्ट निर्देश दे कि वे भारतीय प्रतीकों के प्रति असम्मान दिखाने वाली और भारतीय जनमानस को चोट पहुंचाने वाली चीजों को अपना प्लेटफॉर्म नहीं देंगी।

 यह भी उन्हें बताया जाना चाहिए कि भविष्य में ऐसा करने पर सिर्फ अफसोस जताना काफी नहीं होगा।

 बल्कि उन्हें इसका उचित दंड भुगतना होगा।

 भारतीय कानून के अनुसार राष्ट्र-ध्वज एवं अन्य राष्ट्रीय प्रतीकों का अपमान दंडनीय अपराध है।

 अत: उस तीसरी कंपनी को भी नहीं बख्शा जाना चाहिए, जिसने तिरंगे जैसा पायदान बनाया।

 अगर वो कंपनी भारत में कारोबार नहीं करती, तो भारत सरकार को ये मामला कनाडा सरकार के समक्ष उठाना चाहिए।

 जरूरत कड़ा संदेश देने की है, जिससे भविष्य में कोई कंपनी ऐसी जुर्रत ना करे।

 भारत आज दुनिया का सबसे तेजी से बढ़ता ऑनलाइन बाजार है।

 इस ताकत की उपेक्षा आज कोई अंतरराष्ट्रीय कंपनी नहीं कर सकती।

 अमेजन का माफी मांगना इस बात की तस्दीक करता है।

 भारत को अपनी इस शक्ति का उपयोग अपने सम्मान की रक्षा के लिए लगातार करते रहना चाहिए।

, सौजन्य- नई दुनिया।

