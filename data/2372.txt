सुधार की पहल (दैनिक जागरण)।

हिमाचल प्रदेश में निजी चिकित्सा संस्थानों का उतना विकास नहीं हो पाया, जितना अपेक्षित है।

 यही वजह है कि लोगों को स्वास्थ्य सुविधाओं के लिए सरकारी चिकित्सा संस्थानों के सहारे रहना पड़ता है।

 कांगड़ा जिले का डॉ. राजेंद्र प्रसाद मेडिकल कॉलेज एवं अस्पताल टांडा प्रदेश का दूसरा बड़ा सरकारी संस्थान हैं, जिस पर छह जिलों के लोग स्वास्थ्य सेवाओं के लिए आश्रित हैं।

 संस्थान के नए प्राचार्य डॉ. रमेश भारती ने कार्यभार संभालने के बाद व्यवस्था सुधारने के लिए सार्थक पहल की है, जिससे मरीजों को आपात स्थिति में बेहतर इलाज उपलब्ध हो सकेगा।

 उन्होंने आदेश जारी किया है कि आपात स्थिति होने पर कॉल करने पर वरिष्ठ चिकित्सक को अस्पताल आना ही होगा।

 इसके लिए रात को अस्पताल परिसर में एक वाहन भी खड़ा रहेगा और एक चालक भी तैनात रहेगा।

 इस फैसले से स्पष्ट है कि चिकित्सक बहाना नहीं बना सकेंगे कि वे अस्पताल कैसे आएं।

 मरीज को मुसीबत के समय चिकित्सक के आने का इंतजार नहीं करना पड़ेगा।

 पूर्व में ऐसे कई मामले सामने आ चुके हैं, जब मरीज को वरिष्ठ चिकित्सक के न आने पर समय रहते सही इलाज उपलब्ध नहीं हो सका।

 अस्पताल प्रबंधन को लोगों के गुस्से का भी सामना करना पड़ा।

 लोगों की आमतौर पर यही शिकायत रहती थी कि रात को वरिष्ठ चिकित्सक आपात स्थिति होने पर अस्पताल नहीं आ पाते थे और प्रशिक्षु चिकित्सकों के सहारे रहना पड़ता था।

 चिकित्सकों विशेषकर महिला चिकित्सकों का तर्क रहता था कि वे रात को अस्पताल कैसे पहुंच सकती हैं।

 अब अस्पताल में वाहन व चालक की व्यवस्था होने से उन्हें भी राहत मिलेगी।

 दूसरी सार्थक पहल यह हुई है कि अस्पताल परिसर के प्रवेश द्वार से इमरजेंसी तक वाहनों की कतार लगी रहती थी।

 इस क्षेत्र को अब नो पार्किग जोन बना दिया गया है, जिससे एंबुलेंस को आवागमन में दिक्कत नहीं होगी।

 पहले कई बार वाहन खड़े रहने से एंबुलेंस इमरजेंसी तक नहीं पहुंच पाती थी।

 चालान काटने पर लोगों के साथ अस्पताल के कर्मचारी भी विरोध पर उतारू हो जाते थे।

 ये ऐसे कार्य हैं, जिनसे बेशक मरीजों व तीमारदारों को सुविधा मिलेगी और अस्पताल प्रबंधन की छवि भी निखरेगी।

 सुधार की प्रक्रिया से उम्मीद जगी है कि अस्पताल की अंदर की व्यवस्था में भी सुधार दिखेगा और मरीजों को भटकना नहीं पड़ेगा।

स्थानीय संपादकीय- हिमाचल प्रदेश, सौजन्य- दैनिक जागरण।

