प्रधानमंत्री मोदी और जनमत संग्रह के सरोकार व नतीजे (दैनिक भास्कर)।

यह विडंबना है कि जब ग्रामीण विकास मंत्रालय से लेकर एसोचेम और अंतरराष्ट्रीय मुद्रा कोष तक तमाम संगठन दावा कर रहे हैं कि भारतीय अर्थव्यवस्था की विकास दर घटेगी और जनता को परेशानी होगी तब एक मीडिया समूह के जनमत संग्रह का दावा है कि प्रधानमंत्री नरेंद्र मोदी को 69 प्रतिशत लोगों ने पसंद किया है।

 सर्वेक्षण यहीं पर नहीं रुकता, बल्कि यह भी कहता है कि पांच महीनों में यानी पिछले सर्वेक्षण के मुकाबले मोदी की लोकप्रियता में पंद्रह फीसदी इजाफा हुआ है, जबकि राहुल गांधी को प्रधानमंत्री के तौर पर पसंद करने वाले महज दस प्रतिशत ही हैं।

इसके मुताबिक अगर आज चुनाव हो जाएं तो एनडीए को 360 सीटें मिलेंगी और यूपीए महज सौ सीटों के भीतर सिमट जाएगा।

 हर समय चुनाव का तापमान बताने वाले सर्वेक्षण निश्चित तौर पर देश और समाज का हित भले न करें लेकिन, अपना और उस पक्ष का जरूर हित करते हैं जिन्हें वे जीतता हुआ दिखाते हैं।

 इन सर्वेक्षणों के बारे में योगेश अटल, सतीश देशपांडे और घनश्याम साह जैसे समाजशास्त्रियों ने कहा भी है कि वे बाजारू शोध बनकर रह गए हैं और उनसे जनता के हित में न तो नीतियां बनाने में मदद मिलती है और न ही अकादमिक अध्ययन में।

 एक तरह से वे मीडिया की एजेंडा सेटिंग भूमिका को मजबूत करते हैं।

 एजेंडा सेटिंग का काम अमेरिका और यूरोप के मीडिया भी करते हैं और इसका प्रशिक्षण भारतीय मीडिया को वहीं से मिला है।

 अमेरिकी राष्ट्रपति चुनाव में मीडिया के तमाम जनमत संग्रह गलत साबित हुए।

 उसके कारण विजयी उम्मीदवार डोनाल्ड ट्रम्प और मीडिया के बीच टकरावपूर्ण रिश्ता भी कायम हो गया, इसलिए मीडिया अगर भविष्यवाणियों से बचते हुए सरकारी नीतियों और समाज पर उनके पड़ने वाले प्रभाव पर सर्वे करे तो उससे सरकार और समाज दोनों का भला होगा।

सबसे बड़ी मुश्किल यह है कि मीडिया को किसी एक व्यक्तित्व पर ध्यान केंद्रित करने में अपना भला दिखता है।

 भारत जैसे देश में जहां हर समय चुनाव ही चलता रहता है और हर काम चुनाव को ही ध्यान में रखकर किया जाता है, वहां ऐसे सर्वे फैशन में आ गए हैं।

 इसके बावजूद एनडीए और उस मीडिया समूह को 2003 का अपना वह सर्वेक्षण याद रखना चाहिए, जिसमें इंडिया शाइनिंग के साथ वाजपेयीजी को तीन सौ से ऊपर सीटें मिलती दिखाई गई थीं और उन्होंने समय से पहले चुनाव करके अपनी सत्ता गंवा दी थी।

, सौजन्य- दैनिक भास्कर।

