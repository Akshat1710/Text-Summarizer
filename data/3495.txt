पीड़िताओं का करें पुनर्वास (राष्ट्रीय सहारा )।

तेजाब हमलों के पीड़ितों के पुनर्वास को आसान बनाने वाले एक निर्णय के तहत देश की सर्वोच्च अदालत ने हाल में एक आदेश जारी किया है।

 इसमें राज्य सरकारों से कहा गया है कि वे एसिड अटैक पीड़ितों को विकलांगता अधिनियम में शामिल करें।

 तेजाब की जलन में राहत देता यह निर्णय वाकई पीड़ितों के पुनर्वास की दिशा में एक बड़ा कदम है।

 यह फैसला महिलाओं के लिए खासतौर पर मददगार साबित हो सकता है; क्योंकि हमारे यहां तेजाबी हमलों की शिकार अधिकतर महिलाएं ही होती हैं।

 तेजाबी हमले की शिकार महिलाओं के लिए सबसे बड़ी समस्या होती है; उन्हें सामाजिक स्वीकार्यता और काम न मिलना।

 उनके व्यक्तित्व को नकार दिया जाना।

 उनके प्रति उपेक्षा का व्यवहार इस हद तक देखने में आता है कि अपने ही चेहरे की पहचान खो चुकीं महिलाओं को नौकरी पर रखने की संवेदनशील सोच ही नदारद है।

, एसिड अटैक पीड़ितों का दर्द समझते हुए कोर्ट ने आदेश में कहा, ‘‘जब हम उन्हें देखने भर से आहत हो रहे हैं, तो पीड़ितों की स्थिति क्या होगी।

’ गौरतलब है कि ऐसी ही पीड़ा का उल्लेख करते हुए कुछ समय पहले राष्ट्रीय महिला आयोग की चेयरपर्सन भी एसिड हमले के शिकार लोगों को विकलांगता अधिनियम में लाने की मांग कर चुकी हैं।

 उन्होंने एसिड हमले के खिलाफ जो सिफारिशें गृह मंत्री को सौंपी थीं, उनमें एक यह भी थी।

 तेजाबी हमलों को लेकर आज भी हमारे यहां बहुत पीड़ादायी हालात हैं।

 छेड़छाड़ का विरोध किया, प्यार ठुकराया, शादी से इनकार किया तो तेजाब डाल कर झुलसा देने की मानसिक विकृति की सोच के मामले सामने आते रहते हैं।

 हर बार कारण वही सामंतवादी सोच और उसका यह वीभत्स परिणाम।

 जनवरी, 2002 से अक्टूबर, 2010 तक भारत में एसिड अटैक के 153 मामले सामने आए।

 इनमें 34 फीसद मामले ऐसे थे, जिनमें युवती ने शादी के प्रस्ताव को ठुकरा दिया था।

 गौरतलब है कि भारत, पाकिस्तान, बांग्लादेश में महिलाओं की बड़ी संख्या एसिड अटैक की शिकार हो मानसिक यंतण्रा और पीड़ा से भरा जीवन जीने को मजबूर हैं।

 पिछले कुछ सालों से तेजाब फेंकना भी औरतों के खिलाफ अचूक हथियार बन चुका है।

, भारत और पाकिस्तान सहित कई एशियाई देशों में महिलाओं के खिलाफ होने वाली हिंसक घटनाओं में तेजाबी हमलों जैसी क्रूरता भी शामिल है।

 कई मामलों में तो आपसी रंजिश के चलते पूरे-पूरे परिवारों पर तेजाबी हमले हुए हैं, जिनमें बच्चे तक झुलसा दिए गए।

 ऐसे मामलों के बढ़ते आंकड़ों के चलते पड़ोसी देश बांग्लादेश में 2002 में तेजाबी हमले की सजा के तौर पर मृत्युदंड का प्रावधान बना।

 पाकिस्तान में भी कुछ समय पहले तेजाब हमलों से निपटने के लिए एक अलग विधेयक संसद में पास करवाया गया था।

 इस बिल में पीड़ित के पुनर्वास संबंधी कई नियम भी बनाये गए हैं।

 इधर, भारत सरकार ने भी तेजाब की बिक्री नियमित करने, इस अपराध के लिए दंड बढ़ाने और पीड़िताओं को मुआवजा देने जैसे उपाय किए हैं।

 नई घोषणा के तहत तेजाब हमले से पीड़ित लोगों का इलाज अस्पतालों में मुफ्त किया जाएगा।

 यह मानवीय दृष्टिकोण अपनाया जाना जरूरी भी है क्योंकि गृह मंत्रालय के आंकड़े बताते हैं कि साल 2014 में एसिड अटैक के 309 मामले दर्ज किए गए।

, सोचने वाली बात यह है एसिड अटैक के कितने ही मामले तो रिपोर्ट ही नहीं किया जाते।

 तकरीबन सभी एशियाई देशों में महिलाओं के खिलाफ यह एक गंभीर आपराधिक समस्या बन गई है।

 बावजूद इसके इन देशों में एसिड हमलों की शिकार महिलाओं के पुनर्वासन की कमी सबसे बड़ी समस्या है।

 तेजाबी हमले के शिकार लोगों को आत्मनिर्भर बनाने के लिए उनके पुनर्वास और प्रशिक्षण पर जोर दिया जाना बेहद जरूरी है।

 देखने में आता है कि ऐसे दर्दनाक हादसों की बिना गलती की सजा को भोगने वाली महिलाओं को समाज का तो बिल्कुल सहयोग नहीं मिलता।

 इसलिए उनकी जिंदगी सामान्य बनाने के लिए सरकार और निजी क्षेत्र, दोनों को आगे आने की जरूरत है।

 इसी बिंदु को ध्यान में रखते हुए इसी साल सुप्रीम कोर्ट ने एसिड हमलों के पीड़ितों को बड़ी राहत देते हुए देश भर के निजी अस्पतालों से पीड़ितों को इलाज और खर्चीले ऑपरेशन मुफ्त करने को कहा था।

 राज्यों और केंद्रशासित प्रदेशों की सरकारों से यह भी कहा था कि वे इस मामले पर निजी अस्पतालों से बात कर सुनिश्चित करें कि एसिड हमलों के पीड़ितों को तत्काल और पर्याप्त चिकित्सकीय देखभाल मिले।

 गौरतलब है कि हालिया निर्णय के मामले में भी पीड़ितों की ओर से सुप्रीम कोर्ट में पैरवी कर रहे एनजीओ ने कोर्ट को बताया था कि निजी अस्पताल एसिड अटैक पीड़ितों के इलाज से इनकार कर देते हैं।

 इस पर अदालत ने एनजीओ से ऐसे अस्पतालों के खिलाफ मामला दर्ज करवाने तक के लिए कहा था।

, कुछ समय पहले एसिड हमलों की समस्या को लेकर सुप्रीम कोर्ट ने पीड़ितों के लिए मेडिकल सुविधा, मुआवजा और पुनर्वास के लिए एक पूरी गाइडलाइन जारी की थी, और राज्यों से हलफनामा दाखिल करने को भी कहा था।

दरअसल, तेजाब हमलों के विषय में पीड़ितों के पुनर्वास और तेजाब की बिक्री को लेकर लंबे समय से बहस जारी है।

 कुछ ही समय पहले सुप्रीम कोर्ट ने एसिड अटैक की बढ़ती घटनाओं और एसिड के आसानी से उपलब्ध होने पर राज्य सरकारों को कड़ी फटकार लगाई थी।

 साथ ही, एसिड एक्ट मामले में हलफनामा दाखिल न करने पर भी नाराजगी जाहिर की थी।

 इस संदर्भ में चार राज्यों मध्य प्रदेश, मिजोरम, केरल और कर्नाटक के मुख्य सचिवों को नोटिस जारी कर पूछा गया था कि उनके यहां सरकार तेजाब की अवैध बिक्री रोकने में क्यों असमर्थ है।

 सुप्रीम कोर्ट ने इस भयावह समस्या को लेकर कई बार चिंता जताई है।

 लेकिन सरकारों की उदासीनता बरकरार है।

 अफसोस कि सरकारों की उदासीनता का फायदा आपराधिक छवि रखने वाले लोग उठा रहे हैं।

, अब पुनर्वास से जुड़ा यह निर्णय आया तो है, लेकिन सवाल फिर वही है कि इसका पालन होगा भी या नहीं।

 हमारी लचर व्यवस्था के हाल ऐसे हैं कि तेजाब हमलों के मामलों में पहले भी सुप्रीम कोर्ट की अवमानना की गई है।

 सबसे बड़ा सवाल यह भी है कि क्या हमारा सरकारी और प्रशासनिक ढांचा कभी इन अमानवीय हमलों के प्रति गंभीर भी होगा।

 कोई हैरानी की बात नहीं कि इसी लचर व्यवहार के चलते ही आपराधिक तत्वों के हौसले बुलंद हैं, और महिलाएं असुरक्षा और भय के हालात में जी रही हैं।

 फिलहाल, ऐसे दर्दनाक हमले झेल चुकी महिलाओं को आरक्षण दिए जाने और उनके पुनर्वास के लिए उचित कदम उठाने की राह सुझाने वाला यह फैसला सराहनीय तो जरूर ही है।

,  ।

सौजन्य :-राष्ट्रीय सहारा ,9.12.2015,डॉ मोनिका शर्मा।

