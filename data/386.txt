अंडे का आतंक (दैनिक जागरण)।

बाजार में अंडे की बढ़ती मांग देख उसे अब आवश्यक खाद्य सामग्री से अलग नहीं किया जा सकता, लेकिन पिछले एक सप्ताह से महानगर समेत राज्य के विभिन्न जिलों में अंडे को लेकर आतंक व्याप्त है।

 वजह यह है कि कुछ जगहों पर अंडे खाने से लोग बीमार हुए हैं और इसके बाद बाजार में पर्याप्त मात्रा में कृत्रिम रूप से तैयार प्लास्टिक अंडे मौजूद होने की अफवाह फैली हुई है।

 कृत्रिम अंडे के व्यवसाय करने के आरोप में कुछ व्यवसायियों की गिरफ्तारियां भी हुई है।

 कोलकाता के उपनगर हालीशहर में अरुणाभ बसु नामक एक व्यक्ति अंडा खाने से बीमार हो गए।

 प्राथमिक स्वास्थ्य केंद्र के चिकित्सक ने अपनी रिपोर्ट में लिखा है कि विषाक्त अंडा खाने से अरुणाभ की तबीयत खराब हुई है।

 इसके बाद पुलिस ने हालीशहर से दो अंडा व्यवसायियों को गिरफ्तार किया है।

 महानगर के पार्क सर्कस इलाके से पहले ही एक बड़े अंडा व्यवसायी को गिरफ्तार किया गया है, लेकिन इसे लेकर लोगों में जो आतंक पैदा हुआ है, उस पर नकेल कसने के लिए कार्रवाई के नाम पर कुछ गिरफ्तारियां व छापेमारी की जा रही है।

 सोमवार को खडग़पुर में मुख्यमंत्री ममता बनर्जी ने एक कार्यक्रम में यह जरूर कहा कि राज्य में अंडे का उत्पादन सुरक्षित है।

 साथ ही उन्होंने आंध्र प्रदेश और अन्य राज्यों से अंडे की आवक पर निगरानी रखने और इसकी जांच करने के बाद ही बाजार में छोडऩे का निर्देश दिया।

 उन्होंने कहा कि आतंकित होने की जरूरत नहीं है।

 लोगों को अफवाह पर ध्यान नहीं देना चाहिए।

 पूरे राज्य को आतंक की चपेट में आने के लगभग 10 दिनों के बाद मुख्यमंत्री का यह बयान पर्याप्त नहीं कहा सकता।

 बाजार में नकली अंडा का व्यवसाय चल रहा है कि नहीं यह तो परीक्षण और गहन जांच के बाद पता चलेगा।

 इस मामले को इतने हल्के ढंग से भी नहीं लिया जा सकता।

 कृत्रिम अंडे को लेकर लोगों में जो आतंक फैला है उसे दूर करने के लिए तत्काल कोई कारगर कदम नहीं उठाया गया।

 बंगाल में बड़े पैमाने पर अन्य प्रांतों से अंडे आते हैं।

 आम जनता के स्वास्थ्य व व्यवसायियों के हित को ध्यान में रखते हुए सरकार को पहले ही कदम उठाना चाहिए था।

 पूरे राज्य को आतंक की चपेट में आने के 10 दिनों के बाद मुख्यमंत्री ने बंगाल के अंडे को सुरक्षित बताया है।

 क्या इससे सब कुछ ठीक हो जाएगा।

,  स्थानीय संपादकीय : पश्चिम बंगाल , सौजन्य- दैनिक जागरण।

