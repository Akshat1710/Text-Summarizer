संपादकीय : चीन बनाम बिहार (दैनिक जागरण)।

निश्चय यात्रा के दौरान शनिवार को मुख्यमंत्री नीतीश कुमार ने कहा कि बिहार अब चीन की तरह तरक्की करने लगेगा।

 यह भी बताया कि चीन के लोग ड्रग्स के आदी थे।

 सरकार ने इसपर नियंत्रण किया तो विकास में चीन आगे निकल गया।

 वाकई इस विचार का समर्थन होना चाहिए।

 साथ ही यह सपना देखने से कोई गुरेज नहीं होना चाहिए कि बिहार विकास के मामले में देश-दुनिया के समक्ष मिसाल पेश करेगा।

 सात निश्चय की योजनाएं विकास को गति देंगी।

 नशे में बर्बाद होने वाली आम लोगों की जमा पूंजी निवेश और परिवार को सुदृढ़ करने में लगेगी।

 निश्चित रूप से ऐसे परिवार समाज की मुख्य धारा से जुड़ेंगे और बिहार के हिस्से सशक्त तथा कुशल श्रम शक्ति आएगी।

 सात निश्चय के तहत छात्रों तथा श्रम के क्षेत्र में लगे युवाओं को सरकार के स्तर से जो संबल मिल रहा है, उसके प्रतिफल की कल्पना तो की ही जा सकती है।

 तात्कालिक नहीं, लेकिन आने वाले वर्षों में बिहार के पास कुशल श्रम शक्ति की ताकत होगी, जो राज्य के विकास को गति देने में पूरी तरह सक्षम होगी।

 राज्य में बिजली की पर्याप्त उपलब्धता तथा तरक्की के लिए आवश्यक मूलभूत सुविधाओं के विकास ने सक्षम बिहार का भविष्य गढऩा शुरू कर दिया है।

जरूरत इस बात की है कि राज्यवासी विकास की राह के हमसफर बनें।

 सहयोगी बनें।

 आने वाली पीढ़ी के लिए मजबूत बुनियाद तैयार करना जरूरी है।

 शराबबंदी से आपराधिक वारदातों में भी कमी दर्ज की गई है।

 अब सिर्फ शराब ही नहीं, बल्कि सरकार ने नशामुक्ति का अभियान चला रखा है।

 यह हर जागरूक नागरिक का कर्तव्य बनता है कि वह ऐसे लोगों पर नजर रखे, जो शराब के लती थे और शराब छोडऩे के बाद दूसरा नशा तो नहीं करने लगे।

 यह जागरूकता राज्य के विकास में बड़े योगदान की तरह होगा।

 ऐसी खबरें हैं कि महिलाओं ने जगह-जगह अपने तरीके से शराबबंदी को मजबूती देने के लिए अभियान चला रखा है।

 हालिया घटना में पूर्णिया में महिलाओं ने शराब के कारोबारियों की खूब खबर ली।

 जब तक हम स्वस्थ समाज की रचना में अपना योगदान नहीं देंगे, विकास की राह मजबूत नहीं होगी।

 नशे से जोड़ते हुए मुख्यमंत्री द्वारा चीन की तरक्की का उदाहरण देना बेवजह नहीं है।

 यह उद्देश्यपूर्ण है और इसे गंभीरता से लिया जाना चाहिए।

 निश्चित रूप से शराबबंदी की सफलता के बाद बिहार की तरक्की की राह आसान होगी।

 स्थानीय संपादकीय : बिहार , सौजन्य- दैनिक जागरण।

