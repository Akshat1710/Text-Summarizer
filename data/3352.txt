हम ढकोसलावादी (राजस्थान पत्रिका)।

ढकोसले करने में हमारा कोई जवाब नहीं।

 हमारा समाज और सरकार तो ढकोसले करने में अव्वल है।

 चलो पहले सरकार की बात करें।

 कोई भी सरकार आते ही सबसे पहला काम करती है अपने चहेतों को कुर्सियों पर स्थापित करना चाहे वो ‘गोबर की चौथ’ ही क्यों न हों।

 लेकिन किसी को भी ‘कुर्सी देने के लिए कुछ नियम-कायदे होते हैं।

 उदाहरण के लिए किसी कला केंद्र का महानिदेशक चुनना हो या किसी विश्वविद्यालय का कुलपति।

बड़े घर की सबसे बड़ी कुर्सी पर बैठे जनता के भाग्यविधाता अपनी किचन कैबिनेट में, अपने चमचे-पतीलियों से विचार कर पहले ही तय कर लेते हैं कि इस कुर्सी पर किसको ‘थरपना’ है।

 चूंकि ऐसी कुर्सी पर सीधे ही बिठा दिया जाए तो हमारे जैसे ‘दिलजले’ शोर मचाने लगते हैं इसलिए उनके मुंह पर नियमों का पट्टा ढोकने के लिए बाकायदा अखबारों में विज्ञापन छपवाये जाते हैं।

 साक्षात्कार आयोजित किये जाते हैं।

अनेक ईमानदार लोग यह सोच कर इन्टरव्यू के लिए आते हैं कि क्या पता कुछ अच्छा हो जाए।

 लेकिन होता वही है जो ‘राज’ चाहते हैं।

 यानी नाम पहले से तय होता है।

 यह एक तरह से सरकारी ढकोसला है।

 समझदार लोग इस गंदगी में पड़ते ही नहीं।

 कई बार तो कुछ जानकार खबरनवीस पहले ही घोषित कर देते हैं कि परिणाम क्या निकलने वाला है।

 ऐसा होता ही रहता है।

 इस तरह चहेतों को कुर्सी पर स्थापित भी कर दिया जाता है और ‘ईमानदारी ‘ का दिखावा भी हो जाता है अर्थात् रिन्द (शराबी) के रिन्द रहे हाथ से जन्नत न गई।

समाज में भी ढकोसलों की कमी नहीं।

 सेठजी स्वयं माला नहीं फेर सकते तो अपने घर में किराये के पंडित को बिठा कर महामृत्युंजय का जाप करवा लेते हैं।

 अपनी गुरबत के दिनों में हम भी पाठ करने जाते हैं।

 आंख बंद करके माला फिराते और मन ही मन गाते- बोल राधा बोल संगम होगा कि नहीं।

 हम भी कौन से कम ढकोसलावादी हैं।

, सौजन्य- राजस्थान पत्रिका।

