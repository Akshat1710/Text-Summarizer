संपादकीय : हार्ट ऑफ एशिया सम्मेलन में निशाने पर आतंकवाद (नई दुनिया)।

अफगानिस्तान में स्थिरता लाने के मकसद से बने देशों के किसी समूह में पाकिस्तान भी शामिल रहे, यह एक बड़ी विडंबना है।

 इसलिए कि इस देश में अशांति के लिए जिम्मेदार पाकिस्तान ही है।

 और यह भारत का आरोप नहीं है।

 बल्कि ऐसी राय जताने में अफगान राष्ट्रपति अशरफ गनी ने कभी हिचक नहीं दिखाई है।

 अमृतसर में आयोजित इस वर्ष के हार्ट ऑफ एशिया सम्मेलन में भी उनका यही रुख रहा।

 गनी ने जिक्र किया कि संयुक्त राष्ट्र द्वारा आतंकवादी घोषित करीब 30 संगठन अफगानिस्तान में अपना आधार जमाने की कोशिश में हैं।

 तालिबान के एक नेता ने स्वयं स्वीकार किया है कि उनके संगठन को पाक में शरण मिली हुई है।

, इस पृष्ठभूमि में जब प्रधानमंत्री नरेंद्र मोदी ने आतंकी नेटवर्कों को उखाड़ फेंकने की जरूरत बताई, तो उसकी प्रासंगिकता खुद जाहिर थी।

 जाहिर है, दुनिया इस हकीकत से आंख नहीं मूंद सकती कि दक्षिण एशिया, खासकर भारत और अफगानिस्तान में दहशतगर्दी की घटनाओं के लिए पाक सीधे तौर पर जिम्मेदार है।

 वहां आतंक की ऐसी फैक्टरियां कायम हैं, जिनके रहते अफगानिस्तान में शांति व समृद्धि की संभावना दूर बनी रहेगी।

 जबकि इसके लिए भारत ने मानव एवं वित्तीय संसाधनों का भारी निवेश किया है।

 मगर पाक की अड़चन से निपटने के लिए उसे असामान्य रास्ते ढूंढ़ने पड़ रहे हैं।

 मसलन, भारत और अफगानिस्तान को कारोबारी संबंध बढ़ाने के लिए एयर कार्गो सर्विस शुरू करने पर विचार करना पड़ा है।

 अफगानिस्तान दक्षिण एशिया में अपने निर्यात के लिए कराची बंदरगाह पर निर्भर है।

 लेकिन वह इस रूट से भारत से आयात नहीं कर सकता।

 इसीलिए इस बहुपक्षीय मंच पर भी भारत व अफगानिस्तान ने पाक पर निशाना साधा।

 गौरतलब है कि चीन, ईरान, भारत और पाकिस्तान सहित 14 देश हार्ट ऑफ एशिया समूह के सदस्य हैं।

 2001 में अमेरिकी हमले के बाद इस ग्रुप का गठन अफगानिस्तान में स्थिरता लाने के लिए किया गया।

 बाद में इसके मकसद का दायरा बढ़ा दिया गया।

 अब इसमें चरमपंथ, ड्रग्स कारोबार, गरीबी और कट्टरपंथ पर अंकुश लगाने से संबंधित विषयों पर भी चर्चा होती है।

 इसके सदस्यों के अलावा अमेरिका सहित 20 से ज्यादा अन्य देश इस प्रक्रिया में सहयोगी भूमिका निभाते हैं।

, यह अफसोसनाक है कि विशेष उद्देश्य से बने ऐसे अहम समूह की बैठक के समय ध्यान दो देशों यानी भारत-पाक के संबंधों पर केंद्रित हो जाए।

 इस बार भी पाकिस्तान ने ऐसी सुविचारित कोशिश की।

 अमृतसर आए पाकिस्तानी विदेश मंत्रालय के सलाहकार सरताज अजीज ने इसे द्विपक्षीय वार्ता का मौका बनाने का प्रयास किया।

 लेकिन ऐसा उन्होंने भारत की मूलभूत चिंताओं को दूर किए बिना किया, इसलिए उन्हें कामयाबी नहीं मिली।

 अच्छी बात है कि भारत और अफगानिस्तान ने इसमें अपनी बात दो-टूक लहजे में रखी।

 आगे वांछित होगा कि सार्क की तरह ही इस मंच पर भी पाकिस्तान को अलग-थलग कर दिया जाए।

, सौजन्य – नई दुनिया, 05-12-2016।

