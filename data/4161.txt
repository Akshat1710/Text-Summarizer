निर्यात के मोर्चे का संकट (दैनिक जागरण)।

15 फरवरी को दो महत्वपूर्ण खबरें आईं।

 एक बहुत निराशाजनक थी और दूसरी चकित करने वाली।

 भारत के निर्यात में लगातार 14वें महीने गिरावट की खबर निराशाजनक थी।

 मुङो याद नहीं है कि सबसे ज्यादा रोजगार देने वाले अर्थव्यवस्था के इस हिस्से का ऐसा बुरा हाल कब हुआ था।

 2013-14 के दौरान निर्यात औसतन प्रति माह 26 अरब अमेरिकी डॉलर होता था, जो अब घटकर पिछले बारह महीने के दौरान औसतन 21 अरब डॉलर रह गया है।

 हमारे नीति निर्माता निर्यात में इस तेज गिरावट के लिए ग्लोबल हालात को जिम्मेदार ठहराते रहे हैं, लेकिन यहां यह बताना जरूरी होगा कि जब ग्लोबल व्यापार में हमारी हिस्सेदारी सिर्फ 1.5 फीसद ही है तब इस विफलता के लिए वह कैसे जिम्मेदार है।

 चीन ने अपनी हिस्सेदारी को 1998 में एक फीसद से बढ़ाकर वर्तमान में 7.5 फीसद कर लिया है।

 विश्व व्यापार में हिस्सेदारी बढ़ाने के लिए कुछ उसी तरह की कोशिश हम भी कर सकते थे, लेकिन हमारी सरकारों ने इस दिशा में प्रयास नहीं किया।

, चकित करने वाली खबर कुछ इस प्रकार थी।

 आरबीआइ के गवर्नर रघुराम राजन ने एक बयान दिया कि वह रुपये के अवमूल्यन के विचार का समर्थन नहीं करते हैं, जबकि कई अर्थशास्त्री यह तर्क देते रहे हैं कि यदि भारत विनिमय दर यानी मुद्रा का अवमूल्यन करता है तो यह अर्थव्यवस्था के लिए कई प्रकार से लाभकारी होगा।

 इससे निर्यात की संभावनाएं बढ़ती हैं, क्योंकि अपर्याप्त ढांचे और आवाजाही की सुविधा के अभाव के कारण निर्यातकों को होने वाले नुकसान की एक हद तक भरपाई हो जाती है।

 इसी तरह इससे पर्यटकों को आकर्षित करने में भी मदद मिलेगी, जिससे रोजगार के अनेक अवसर उत्पन्न होंगे।

 आयात महंगा होगा और अप्रवासी अधिक से अधिक धन भारत भेजने के लिए प्रेरित होंगे।

 इन फायदों के बाद भी राजन आखिर क्यों रुपये के अवमूल्यन का विरोध कर रहे हैं।

, इस प्रकार वह पूर्वी एशियाई अर्थव्यवस्थाओं जैसे जापान, कोरिया, ताईवान और हाल ही में चीन की उपलब्धियों को नकार रहे हैं।

 ये सभी अर्थव्यवस्थाएं दशकों तक अपनी-अपनी मुद्राओं का अवमूल्यन करके मजबूत हुई हैं।

 आर्थिक नीतियों में यह एक महत्वपूर्ण घटक माना जाता है।

 2004-05 के दौरान अमेरिका, यूरोप की ओर से चीन पर डाले गए दबाव का यहां जिक्र किया जाना चाहिए।

 राजन जैसे दक्ष अर्थशास्त्रियों की सलाह से ही चीन उन दबावों को मात देने में सफल रहा था।

 इसके साथ ही हमें अस्सी के अंत में जापान संकट से भी सीख लेनी चाहिए।

 हालांकि भारत के संबंध में दबाव हमारे केंद्रीय बैंक की ओर से है।

 राजन कहते हैं कि मैं व्यक्तिगत रूप से विश्वास करता हूं कि लंबे समय तक मुद्रा में सतत अवमूल्यन व्यावहारिक या वांछित रणनीति नहीं है।

 हम इसे तार्किक रूप से स्थिरता प्रदान करना चाहते हैं।

 हमारी अपनी क्षमताओं, प्रभावी लागत, विचार और सिस्टम से ही हमारे लघु और मंझोले उद्योगों का विकास होगा, न कि विनिमय दर में अवमूल्यन करने से।

, छोटे और मंझोले उद्यमी उनके इस उपदेश को सुनकर दंग रह गए होंगे।

 अर्थशास्त्री उपभोक्ता मूल्य सूचकांक को निकालने के बाद मुद्रा में वास्तविक परिवर्तन को जांचने के लिए वास्तविक प्रभावी विनिमय दर (आरईईआर) का प्रयोग करते हैं।

 आरबीआइ का इस संबंध में आभार प्रकट करना चाहिए कि वह भारतीय रुपये के लिए 36 पार्टनर देशों के सापेक्ष मासिक आरईईआर जारी करता है।

 100 का स्तर तटस्थ आरईईआर को दर्शाता है।

 सौ से अधिक का आंकड़ा अतिमूल्यन को दर्शाता है और सौ से कम का आंकड़ा रुपये के अवमूल्यन को दर्शाता है।

 राजन के सितंबर 2013 में रिजर्व बैंक का गवर्नर बनने से पहले आरईईआर सौ के नीचे था।

 अगस्त 2013 में यह 99.5 पर था, लेकिन अक्टूबर 2013 में आंकड़ा 102.6 हो गया और जनवरी 2016 में यह 113.7 दर्ज किया गया।

 इससे भी चिंता की बात यह है कि जनवरी में छह देशों का आरईईआर 124 पर था।

 यह दर्शाता है कि रुपया लगातार अतिमूल्यन की स्थिति में है।

 साथ ही जब से राजन गवर्नर बने हैं तब से कारोबारी साङोदार देशों की भी मुद्रा अतिमूल्यन की स्थिति में है।

, यदि राजन की मानें तो छोटे और मझोले उद्यमियों को रुपये की विनिमय दर में स्थिरता की उम्मीद करनी चाहिए।

 अर्थात इस प्रकार उन्हें रुपये के अतिमूल्यन की स्थिति में ही अपने कारोबार करते रहना चाहिए।

 क्या यह उचित है।

 क्या यह इन उद्यमियों को प्रतियोगिता में बने रहने की क्षमता प्रदान करेगा या उन्हें इससे बाहर कर देगा।

 आरबीआइ गवर्नर को इसका जवाब देना चाहिए।

 यदि लागत बढ़ाने वाले अधिकतर कारक इन उद्यमियों के नियंत्रण से बाहर चले जाएंगे तो वे कारोबार कैसे करेंगे।

 सरकारी प्रक्रियाएं, सड़कें, बंदरगाह, परिवहन, बिजली, मजदूरी की लागत स्थिर लागत हैं।

 ये अतिमूल्यन के साथ मिलकर इन उद्यमियों के लिए दोहरी परेशानी का कारण बन रही हैं।

, राजन न तो ब्याज दर में और न ही विनिमय दर में कमी करना चाहते हैं, ताकि उद्योग जगत अपने कारोबार का विस्तार कर सके।

 राजन निर्यात या ग्रोथ रेट में तात्कालिक वृद्धि करने में मददगार साबित होने वाले कदमों को उठाने के बजाय एक ही बार संरचनात्मक समस्याओं को हल करना चाहते हैं, लेकिन उन्हें यह पता होना चाहिए कि संस्थागत और संरचनात्मक बदलाव एक दिन में नहीं आ जाते।

 इसके लिए समय लगता है।

 नीतिगत बदलाव उनके एक फैसले से संभव है और यह जेएनयू, अरुणाचल प्रदेश जैसे मामलों से टलेगा भी नहीं।

 जाहिर है, तब तक निर्यात, रोजगार और ग्रोथ प्रभावित होते रहेंगे।

 साथ ही आर्थिक विकास की धारा उल्टी होने का खतरा भी रहेगा।

 राजन इस सवाल का जवाब दें कि क्यों रुपये का अवमूल्यन भारतीय अर्थव्यवस्था के लिए फायदेमंद नहीं है।

 इसके साथ ही उन्हें निर्यातकों को यह भरोसा भी देना चाहिए कि भारत का आरइइआर आने वाले वर्षो में सौ के नीचे रहेगा।

,  , सौजन्य: दैनिक जागरण ,28.02.2016,राजीव कुमार।

