औचक निरीक्षण जरूरी (दैनिक जागरण)।

सरकारी क्षेत्र के राज्य के सबसे बड़े अस्पताल रिम्स में मरीज अव्यवस्था का दंश झेल रहे हैं।

 प्रबंधन की लापरवाही ही है कि यहां सबकुछ रहते हुए भी मरीज ठंड में ठिठुरने को मजबूर हैं।

 अव्यवस्था तब सामने आती है जब रात में बरामदे में ठंड से ठिठुरते भर्ती मरीजों के द्वारा चादर व कंबल की मांग की जाती है।

 इस पर उन्हें ड्यूटी नर्सों का टका सा जवाब सुनने को मिलता है, समाप्त हो गया है, धोबी के यहां से नहीं आया है।

 वार्ड के अंदर तो उतना अधिक असर नहीं लेकिन वार्ड के बाहर बरामदे में शरण लिए मरीजों के लिए यह सर्द रात काफी कष्टप्रद है।

 इनके लिए बरामदे में रहना इसलिए भी मजबूरी है क्योंकि रिम्स में बेड से ज्यादा संख्या में मरीज भर्ती हैं।

 जिन्हें बेड नहीं हासिल हुआ, उनके लिए बरामदा ही इलाज के लिए आसरा है।

 हालांकि, कंबल जैसी अत्यंत मामूली सामग्री के लिए इस संस्थान में पैसे की कमी तो नहीं ही है।

 ऐसा भी नहीं है कि कंबल यहां पर्याप्त संख्या में नहीं हैं।

 प्रतिबद्धता, संवेदनशीलता और दृढ़ इच्छाशक्ति की कमी जरूर है।

 मरीजों के प्रति स्वास्थ्यकर्मियों की लापरवाही और उनकी असंवेदनशीलता के कारण ही इस तरह की शिकायतें लगातार मिलती रहती हैं।

 खास यह कि इस अस्पताल पर राज्यभर के गरीब मरीजों को सबसे अधिक विश्वास है, हाल के सुधारात्मक उपायों से लोगों का विश्वास और बढ़ा ही है।

 इस कारण यहां मरीजों की भीड़ सबसे अधिक होती है।

 बेड नहीं मिलने के बावजूद वे निजी अस्पताल की बजाय यहां इलाज कराना ही ज्यादा बेहतर समझते हैं।

 इसी फरवरी माह तक रिम्स में सस्ती दर पर ओपन हर्ट सर्जरी सहित अन्य सर्जरी की सुविधा उपलब्ध होगी।

 यहां कार्डिएक सर्जरी की सुविधा शुरू होने से मरीजों को बाहर जाने की आवश्यकता नहीं पड़ेगी।

 बावजूद इसके, मामूली त्रुटियां राज्य के इस बड़े सरकारी अस्पताल की व्यवस्था पर अंगुली उठाने के लिए बाध्य कर देती हैं।

 इस पर सरकार और रिम्स प्रबंधन को गंभीरता से विचार कर समुचित कदम उठाना पड़ेगा।

 लापरवाह चिकित्सा कर्मियों के खिलाफ कड़ी कार्रवाई करनी होगी।

 उपलब्ध संसाधनों का बेहतर इस्तेमाल हो और मरीजों के प्रति स्वास्थ्यकर्मी गंभीर हों इसके लिए समय-समय पर औचक निरीक्षण जैसे कदम भी उठाने होंगे।

 रिम्स पर मरीजों का बोझ कम पड़े, मरीजों का इलाज बरामदे में नहीं हो, इसके लिए सरकार को भी चाहिए कि वह रांची सदर अस्पताल परिसर में 85 करोड़ की लागत से तैयार पांच सौ बेड के अस्पताल को शीघ्र उपयोग में लाए।

 स्थानीय संपादकीय : झारखंड , सौजन्य – दैनिक जागरण, 22-11-2016.।

