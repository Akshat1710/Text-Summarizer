स्थानीयता की राजनीति (नवभारत टाइम्स)।

कर्नाटक सरकार राज्य के प्राइवेट सेक्टर में स्थानीय निवासियों को सौ फीसदी रिजर्वेशन देने जा रही है।

 यह कोटा सिर्फ ब्लू कॉलर जॉब यानी कामगार श्रेणी के लिए होगा।

 इसके लिए राज्य के श्रम विभाग ने 1961 के कर्नाटक औद्योगिक रोजगार (स्थायी आदेश) के नियमों में संशोधन कर एक मसौदा तैयार किया है।

, लॉ डिपार्टमेंट की ओर से इन संशोधनों को मंजूरी मिलते ही इसे लागू कर दिया जाएगा।

 हालांकि, सरकार ने इन्फोटेक और बायोटेक सेक्टर को अपने इस निर्णय से अलग रखा है।

 क्योंकि ये क्षेत्र 2014 से पांच साल के लिए कर्नाटक औद्योगिक रोजगार (स्थायी आदेश) नियमों के दायरे से बाहर हैं।

 इन दोनों के अलावा राज्य के उन सभी निजी उद्योगों पर आरक्षण लागू होगा, जिन्हें राज्य सरकार की औद्योगिक नीति के तहत छूट मिल रही है।

, यदि कोई कंपनी इसे नहीं मानेगी तो उसे दी जाने वाली छूट समाप्त कर दी जाएगी।

 कर्नाटक सरकार का यह कदम वाकई चौंकाने वाला है।

 अव्वल तो यह निजी क्षेत्र के कामकाज में दखल देने का मामला है।

 ठीक है कि सरकार उद्योग लगाने के लिए जमीन, बिजली और दूसरी कई सुविधाएं देती है, लेकिन बदले में उद्योग भी सरकार की राजस्व वृद्धि में योगदान देते हैं और राज्य को तरक्की की राह पर ले जाते हैं।

 किस उद्योग में किस काम के लिए कैसे कर्मचारियों की जरूरत पड़ेगी, इसके अपने पैमाने हैं, जिसका निर्धारण उद्योग विशेषज्ञ ही करते हैं।

, अगर स्थानीयता ही एकमात्र पैमाना बन जाए तो उद्योग का उत्पादन प्रभावित हो सकता है।

 फिर यह भी याद रखने की जरूरत है कि उदारीकरण की व्यवस्था में सिर्फ पूंजी और माल ही नहीं मजदूरों की आवाजाही भी एक बड़ा तत्व है।

 आज अगर बेंगलुरु एक आईटी हब बना है, तो इसके पीछे न सिर्फ कर्नाटक बल्कि पूरे देश और दुनिया के विशेषज्ञों और श्रमिकों का हाथ है।

आज देश के जो भी राज्य खुशहाल हुए हैं, उनकी तरक्की में दूसरे प्रदेश के लोगों का भी किसी न किसी रूप में योगदान है।

 दरअसल हमारे संविधान ने ही यह व्यवस्था कर रखी है कि देश का कोई भी नागरिक देश के किसी भी हिस्से में जाकर रोजी-रोजगार हासिल कर सकता है।

 लेकिन अपने सियासी लाभ के फेर में राजनेता इस बात को भुला देते हैं।

 वे अपने राज्य के मूल निवासियों के पिछड़ेपन और किसी भी तरह की नाकामयाबी के लिए दूसरे प्रदेशों से आए लोगों को जिम्मेदार ठहरा देते हैं।

 इससे समाज में कटुता फैलती है।

, महाराष्ट्र में प्रतियोगिता परीक्षा देने आए उत्तर भारतीय छात्रों पर किस तरह हमले हुए,यह देश भूला नहीं है।

 बड़ी मुश्किल से इस तरह की सियासत पर रोक लग पाई है।

 कर्नाटक सरकार का ताजा फैसला इस राजनीति को फिर जीवित कर सकता है।

 संभव है भविष्य में आईटी सेक्टर में भी आरक्षण लागू करने की मांग उठे।

 स्थानीय लोगों के सामाजिक-आर्थिक विकास के लिए अलग से कदम उठाए जाएं, पर रिजर्वेशन उसका रास्ता नहीं है।

, सौजन्य – नवभारत टाइम्स।

