चुनाव और नशा (दैनिक जागरण)।

नशीले पदार्थों का प्रलोभन देकर सत्ता हासिल करने का प्रयास करने वाले सही अर्थों में न तो जनता के और न ही प्रदेश के हितैषी हो सकते हैं।

पंजाब में विधानसभा चुनाव होने में अब एक माह से भी कम समय शेष है।

 ऐसे में इस आशंका से इन्कार नहीं किया जा सकता कि एक बार फिर वोटरों को लुभाने के लिए कुछ राजनीतिक दल नशीले पदार्थ, शराब आदि बांटने का प्रयास कर सकते हैं।

 ऐसी स्थिति में पंजाब व हरियाणा हाईकोर्ट का आदेश राहत पहुंचाने वाला है।

 हाईकोर्ट ने चुनाव आयोग को यह निर्देश दिया है कि प्रदेश में विधानसभा चुनाव के दौरान नशे का प्रयोग किसी सूरत में न होने पाए।

 यह बात किसी से छिपी नहीं है कि चुनाव जीतने के लिए राजनीतिक दलों से जुड़े कुछ लोग साम-दाम-दंड-भेद हर तरह के हथकंडे आजमाते हैं और मतदाताओं को लुभाने के लिए नशीले पदार्थ व रुपये बांटने तक से बाज नहीं आते।

 पिछले कई चुनावों से यह होता आ रहा है।

 इस बार भी इसकी आशंका इसलिए बढ़ गई है, क्योंकि पंजाब के साथ ही ट्राई सिटी के कई इलाकों में खुलेआम नशीले पदार्थों की बिक्री के मामले सामने आ रहे हैं।

 इससे जुड़े लोगों ने तकनीक का सहारा भी लेना शुरू कर दिया है।

 हालत यह है कि नशीले पदार्थों का कारोबार अब नकद की बजाय पेटीएम और मोबाइल के जरिए आगे बढ़ रहा है।

 निस्संदेह ये तरीके प्रदेश की युवा पीढ़ी और समाज के लिए कतई उचित नहीं हैं।

 यही कारण है कि हाईकोर्ट ने खुलेआम नशीले पदार्थों की हो रही बिक्री के मामले में भी पंजाब, हरियाणा व चंडीगढ़ प्रशासन से जवाब तलब किया है।

 प्रदेश में आचार संहिता लागू होने के बाद चुनाव आयोग ने जिस प्रकार से प्रदेश की कुछ जेलों में छापेमारी की है और अन्य मामलों में भी वह जैसी तत्परता दिखा रहा है, उससे यह उम्मीद की जा सकती है कि वह नशीले पदार्थों पर भी रोक लगाने के लिए कड़े व ठोस कदम उठाएगा।

 हालांकि इसके बावजूद सबसे बड़ी जिम्मेदारी राजनीतिक दलों व आम जनता की ही है।

 राजनीतिक दलों को ऐसी किसी भी गतिविधि से बचना चाहिए और यदि किसी दल से जुड़ा कोई भी नेता अथवा कार्यकर्ता ऐसा कोई प्रयास करता है तो उसके खिलाफ कड़ी कार्रवाई करनी चाहिए।

 आम जनता अब पहले से जागरूक है और वह यह भलीभांति समझती है कि ऐसे प्रलोभन देकर सत्ता हासिल करने का प्रयास करने वाले सही अर्थों में न तो उसके और न ही प्रदेश के हितैषी हो सकते हैं।

 उम्मीद की जानी चाहिए कि इस बार जनता स्वयं पहल कर ऐसे तत्वों को सबक सिखाने का कार्य करेगी।

 स्थानीय संपादकीय : पंजाब , सौजन्य- दैनिक जागरण।

