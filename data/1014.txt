ऑस्कर में डायवर्सिटी (नवभारत टाइम्स)।

सिने जगत के सबसे महत्वपूर्ण पुरस्कार ऑस्कर अवार्ड्स को इस बार सबसे ज्यादा चर्चा उस गलतफहमी के लिए मिली, जो दो मिनट के अंदर दूर कर दी गई।

 बेस्ट फिल्म का ऑस्कर अवॉर्ड ‘ला ला लैंड’ को देने की घोषणा एक गलती थी, मगर जैसे ही इसे दुरुस्त कर यह बताया गया कि वास्तव में पुरस्कार ‘मूनलाइट’ ने जीता है, तो फिर 89वें अकादमी अवॉर्ड की ऐतिहासिकता उभर आई।

 बेस्ट ऐक्ट्रेस, बेस्ट डायरेक्टर, बेस्ट सिनेमैटोग्रफी, बेस्ट सॉन्ग और बेस्ट ऑरिजिनल स्कोर अवॉर्ड अपने नाम कर ला ला लैंड फिर भी इस बार के ऑस्कर समारोह में छाई रही, लेकिन इस समारोह की सबसे बड़ी खासियत इसकी डायवर्सिटी, इसका वैविध्य ही माना जाएगा।

, हॉलिवुड में डायवर्सिटी काफी पहले से रही है, लेकिन ऑस्कर में इस बार यह अभूतपूर्व रूप में रेखांकित हुई है।

 इसकी विशिष्टता केवल पुरस्कृत कलाकारों में नहीं बल्कि फिल्मों के कथ्य में भी देखी जा सकती है।

 महज 15 लाख डॉलर की लागत से बनी फिल्म ‘मूनलाइट’ की खासियत इसका प्लॉट और स्टारकास्ट दोनों हैं।

 सभी अश्वेत कलाकारों को लेकर बनाई गई यह फिल्म एक अश्वेत व्यक्ति के बचपन, उसकी युवावस्था और फिर उसके वयस्क जीवन की विडंबनाओं को बारीकी और खूबसूरती से चित्रित करती है।

 हॉलिवुड के इतिहास ही नहीं उसके वर्तमान को देखते हुए भी मूनलाइट की यह जीत खास मायने रखती है।

 ‘फेंसेज’ के लिए वायोला डेविस का बेस्ट सपोर्टिंग ऐक्ट्रेस अवॉर्ड जीतना भी रेखांकित करने लायक है।

 याद रहे कि पिछले साल ऑस्कर पुरस्कारों को लेकर यह सवाल काफी तीखे ढंग से उठा था कि ऑस्कर में गोरी चमड़ी की ऐसी बहुतायत क्यों है।

 यह वाइट सुप्रीमेसी की भावना पर चोट तो थी ही, साथ ही यह घोषणा भी इसके साथ जुड़ी थी कि हॉलिवुड से अच्छे जीवन मूल्यों का साथ देने की उम्मीद की जाती है।

 समाज में आ रहे बदलावों के मद्देनजर इस तरह के संदेश की जरूरत हॉलिवुड को भी महसूस हुई होगी।

, दिलचस्प बात यह है कि पिछले एक साल में अमेरिकी समाज में वे ही शक्तियां ज्यादा मजबूत हुईं हैं, जिनका विरोध करते हुए ये संदेश दिए जा रहे थे।

 ऐसे में स्वाभाविक है कि उन शक्तियों के खिलाफ प्रतिरोध और मजबूत करने की भावना भी समाज में उसी तीव्रता से पनपे।

 समाज की इस भावना की झलक ऑस्कर के मंच पर होने वाली हल्की-फुल्की टिप्पणियों में भी दिखी।

 वैसे ऑस्कर कोई राजनीति का मंच नहीं है।

 यहां अवॉर्ड संबंधी फैसलों को राजनीति के नजरिए से नहीं देखा जा सकता।

 परफॉरमेंस की क्वॉलिटी ही यहां हमेशा उभर कर आती रही है।

 पर मौजूदा माहौल में विकल्प मिला तो निर्णायक मंडल ने मूनलाइट के ही महेरशाला अली (बेस्ट सपोर्टिंग ऐक्टर) को किसी मेजर कैटिगरी में ऑस्कर अवॉर्ड जीतने वाला पहला अश्वेत मुस्लिम कलाकार बनाकर यह साबित कर दिया कि लोकतांत्रिक समाजों में सुधार की गुंजाइश हमेशा ही मौजूद होती है।

सौजन्य – नवभारत टाइम्स।

