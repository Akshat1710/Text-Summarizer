श्रम में सुधार (बिजनेस स्टैंडर्ड)।

भारत के श्रम कानूनों की लंबे समय से पहचान बेहद सख्त और उत्पादकता-विरोधी के रूप में रही है।

 इस वजह से अर्थशास्त्री अक्सर इन श्रम कानूनों में सुधार की वकालत करते रहे हैं।

 पिछले कुछ समय में राजस्थान, हरियाणा और मध्य प्रदेश जैसे कुछ राज्यों ने आंशिक मात्रा में श्रम कानूनों को संशोधित भी किया है।

 अब महाराष्ट्र ने भी स्थानीय श्रम नियमों को लचीला बनाने की पहल शुरू की है।

 उसने अनुबंध श्रम (नियमन एवं उन्मूलन) अधिनियम (सीएलआरए), 1970 में कुछ संशोधन किए हैं।

 इस अधिनियम से अनुबंध पर श्रमिकों की नियुक्ति संबंधी नियम निर्धारित किए जाते हैं।

महाराष्ट्र सरकार ने इस अधिनियम को संशोधित करके अब 49 श्रमिकों को अनुबंध पर रखने वाली कंपनियों पर इस अधिनियम के प्रावधान लागू नहीं होने की छूट दे दी है।

 वैसे यह आगे की दिशा में उठाया गया एक मामूली कदम ही है।

 बहरहाल, इससे यह पता चलता है कि भारत में श्रम कानूनों के मामले में अभी कितना कुछ किया जाना बाकी है।

 महाराष्ट्र सरकार के श्रम विभाग की वेबसाइट से पता चलता है कि वहां काम करने वाली इकाइयों पर 47 तरह के श्रम कानून लागू होते हैं।

 खास तौर पर महाराष्ट्र में लागू दुकान एवं प्रतिष्ठान अधिनियम, 1948 काफी सख्त कानून है।

 केंद्रीय स्तर पर लागू औद्योगिक विवाद निपटान कानून, 1947 तो श्रम-बहुल इकाइयों के लिए खासी मुसीबत पैदा करता रहा है।

 अकेले सीएलआरए अधिनियम के प्रावधानों में बदलाव से कुछ खास बात नहीं बनती है।

 दरअसल अनुबंध श्रम संबंधी कानूनों का खासा उल्लंघन हो रहा है।

, यह ध्यान रखना होगा कि श्रम कानूनों में बदलाव की जरूरत आखिर क्यों महसूस की जाती है।

 असल में इन कानूनों की अनुपालन लागत बहुत ज्यादा है।

 सख्त श्रम कानूनों के दायरे में आने से बचने के लिए भारतीय कंपनियां खुद को छोटे स्तर पर समेटकर रखना पसंद करती हैं जिससे कम लोगों को ही रोजगार मिल पाता है।

 ये कानून उत्पादकता बढ़ाने के मामले में भी काफी प्रतिरोधी साबित होते हैं।

 इन कानूनों को संगठित क्षेत्र में रोजगार की स्थिति बेहतर बनाने के लिए बनाया गया था लेकिन असल में इनके चलते संगठित क्षेत्र के आकार में ही कमी आती है और कुल मिलाकर कर्मचारियों की रोजगार स्थितियों में ही गिरावट आती है।

 अगर इस व्यापक परिप्रेक्ष्य से देखें तो महाराष्ट्र सरकार का अनुबंध श्रम कानून को संशोधित करने का कदम एक उम्मीद जगाता है लेकिन जरूरत के हिसाब से यह समुद्र में केवल एक बूंद के ही बराबर है।

, सवाल यह उठता है कि इस पूरे परिप्रेक्ष्य में केंद्र सरकार कहां पर खड़ी है।

 श्रम क्षेत्र के लिहाज से सबसे अधिक मुसीबत पैदा करने वाले कानून तो केंद्र में ही बने हैं।

 राजस्थान सरकार ने कुछ वर्षों पहले एक शॉर्टकट अपनाते हुए एक कानून बनाया था जिसके मुताबिक केंद्रीय कानूनों के राज्य में लागू होने पर राज्य सरकार उसमें अपने स्तर पर कुछ बदलाव कर सकती है।

 हालांकि राष्ट्रपति ने उस कानून को अपनी सम्मति दे दी थी लेकिन अब भी उसकी कानूनी और संवैधानिक वैधता को लेकर सवाल उठते रहे हैं।

 असल में केंद्र सरकार के दायरे में ही ऐसे समस्यापरक कानून हैं जिनमें बदलाव होने जरूरी हैं।

, राज्यों के स्तर पर किए जाने वाले छिटपुट बदलावों से बात नहीं बनेगी।

 अगर प्रधानमंत्री नरेंद्र मोदी के मेक इन इंडिया अभियान को सफल बनाकर बड़े पैमाने पर रोजगार पैदा करना है तो श्रम सुधार अनिवार्य हैं।

 नीति आयोग श्रम कानूनों के पांच तरह के तर्कसंगत समूह बनाने की दिशा में भी काम कर रहा है।

 यह देर से उठाया गया कदम होते हुए भी महत्त्वपूर्ण है।

 हालांकि एक बार इसका मसौदा तैयार हो जाने के बाद सरकार को यह सुनिश्चित करना होगा कि इस पर कानून बनाने का जिम्मा वह राज्यों पर न छोड़े।

 नए श्रम कानून संसद से ही पारित किए जाने चाहिए जिससे कि समूचे देश में उन्हें लागू किया जा सके।

, सौजन्य- बिजनेस स्टैंडर्ड।

