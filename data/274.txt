लुटती-पिटती जनता (नवभारत टाइम्स)।

नोटबंदी को लेकर पूरा विपक्ष एकजुट हो गया है।

 आज से शुरू हो रहे शीतकालीन सत्र में वह इस मुद्दे पर सरकार को घेरने की कोशिश करेगा।

 एक हफ्ता पहले जब 500 और 1000 के नोटों को अमान्य करने की घोषणा हुई तो कुछ अपोजिशन पार्टियों ने इसका स्वागत किया और एकाध ने दबे स्वर में इस पर सवाल भी उठाया।

 लेकिन जब सरकार के दावों के विपरीत तीन से चार दिनों के बाद हालात सामान्य होने के बजाय और बिगड़ने लगे, तो अपोजिशन ने इस मुद्दे पर तीखे तेवर अपनाने शुरू किए।

 धीरे-धीरे तमाम पार्टियां इस मसले पर साथ आने लगीं और मोदी सरकार के अब तक के कार्यकाल में पहली बार पूरा विपक्ष संगठित नजर आ रहा है।

 आज कांग्रेस, सीपीएम और टीएमसी जैसी एक-दूसरे की चिर प्रतिद्वंद्वी पार्टियां इस मुद्दे पर साथ हैं।

 मंगलवार को उन्होंने साझा रणनीति बनाने के लिए बैठक की।

, दरअसल विपक्ष नोटबंदी की नीयत पर प्रश्न नहीं उठा रहा, वह इसके तौर-तरीकों पर आपत्ति कर रहा है।

 वह जनता की ही आवाज को बुलंद कर रहा है।

 मुख्य विपक्षी दल कांग्रेस ने कहा है कि यह मोदी सरकार के खिलाफ सामूहिक संघर्ष है।

 सच कहा जाए तो नोटबंदी के निर्णय में एक तरह की निरंकुशता की झलक मिलती है।

 एक लोक कल्याणकारी सरकार का फर्ज है कि वह जनता के हित में कदम उठाए, लेकिन भारत जैसे विशाल देश की सामाजिक-आर्थिक स्थिति को देखते हुए कोई बड़ा निर्णय झटके में नहीं लिया जा सकता।

 इसके लिए गंभीर विचार-विमर्श और तैयारी की दरकार है।

 लेकिन मोदी सरकार ने इन सबकी कोई जरूरत नहीं महसूस की।

 अपनी मशीनरी पर कुछ ज्यादा ही भरोसा करते हुए उसने अचानक नोटबंदी जैसा कदम उठा लिया।

 वह इसकी जमीनी सचाई देखने के लिए तैयार नहीं है।

, प्रधानमंत्री इस पर अमूर्त रूप में भावुकतापूर्ण भाषणबाजी कर रहे है, जैसे वह केवल अपने वोटरों को संबोधित कर रहे हों।

 वे कह रहे हैं कि पचास दिनों की तकलीफ के बाद सब कुछ ठीक हो जाएगा।

 लेकिन वे यह नहीं देख पा रहे कि लोगों के लिए पचास घंटे काटना भी मुश्किल हो रहा है।

 इधर कुछ सालों से पांच सौ के नोट से ही देश का ज्यादातर कारोबार चलता आया है।

 सरकार ने कहा कि उसके बदले दूसरे नोट दे देगी।

 लेकिन सरकार के पास इतना बड़ा सक्षम तंत्र ही नहीं है, जिससे यह काम किया जा सके।

, न तो बैंकों की इतनी शाखाएं हैं, न एटीएम हैं, जो यह कार्य कर सकें।

 हमारे देश में खेती से लेकर छोटे-मोटे तमाम कारोबार ऐसे हैं, जो नगदी पर आश्रित हैं।

 इससे जुड़े लोगों में हाहाकार है।

 इसी तरह जिनके यहां शादी है, उनकी सांस अटकी हुई है।

 कोई बीमार है, तो उसके परिवार के लोग खुद को सूली पर टंगा महसूस कर रहे हैं।

 जनता को बिना किसी गलती के भारी सजा दे दी गई है।

 सरकार हो या विपक्ष, वे वोटरों को संबोधित करने की मानसिकता से बाहर निकलें।

 संसद में उन्हें इस पर स्पष्टता बनानी चाहिए कि जनता को राहत कैसे मिल सकती है।

सौजन्य – नवभारत टाइम्स।

