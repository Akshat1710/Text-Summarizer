संपादकीय : नई शुरुआत (नवभारत टाइम्स)।

तीन राज्यों में एक नई शुरुआत हो रही है।

 पहली बार मणिपुर में बीजेपी की सरकार बनी है।

 आरएसएस वहां अपना आधार बनाने की कोशिश में वर्षों से जुटा था।

 इस तरह उसका सपना साकार हो गया।

 भले ही राज्य में बीजेपी को बहुमत न मिला हो, पर पॉलिटिकल मैनेजमेंट से वहां भगवा सरकार बन गई।

 राज्य के मुख्यमंत्री एन बिरेन सिंह की पहली चुनौती होगी राज्य में चार महीने से चले रही आर्थिक नाकेबंदी से निपटना।

 मैदानी इलाकों में रहने वाले समुदायों को साथ लेकर चलने का दबाव भी उनकी सरकार पर रहेगा, जो कि राज्य में बीजेपी का असली जनाधार है।

 गठबंधन को एकजुट रखने की चुनौती भी बिरेन सिंह के सामने रहेगी।

, पॉलिटिकल मैनेजमेंट से ही गोवा में भी बीजेपी की सरकार बनी है।

 वहां विधानसभा में किसी को पूर्ण बहुमत नहीं मिला।

 सबसे बड़ी पार्टी के तौर पर कांग्रेस उभरी, लेकिन वह सरकार बनाने का दावा नहीं पेश कर सकी।

 बीजेपी के लिए राज्य में पार्टी के खोए आधार को फिर से पाने का काम भी रहेगा।

 दरअसल मनोहर पर्रिकर के रक्षामंत्री बनकर केंद्र में जाने से राज्य में पार्टी की पकड़ कमजोर हो गई थी।

 इसके चलते नेतृत्व के स्तर पर जो खालीपन पैदा हुआ, उसे लक्ष्मीकांत पारसेकर भर पाने में नाकाम रहे।

 चुनाव में पार्टी की नैया पार लगाने का दारोमदार उन्हीं पर था लेकिन वह अपनी सीट भी नहीं बचा सके।

, गोवा और मणिपुर के विपरीत पंजाब में कांग्रेस की सरकार अच्छे-खासे बहुमत के साथ बनी है।

 दूसरी बार राज्य के सीएम बने कैप्टन अमरिंदर सिंह के सामने काफी कठिन चुनौतियां हैं।

 बीजेपी के राष्ट्रव्यापी चढ़ाव के दौर में उन्हें बेहतर प्रदर्शन करके अपनी पार्टी की साख बचाने का काम करना है।

 10 साल के अकाली-बीजेपी गठबंधन राज में पंजाब कई मोर्चों पर बदहाली का शिकार हो चुका है।

 खजाना खाली है, किसान बदहाल है, उद्योग-धंधे ठप हैं और युवा नशे की गिरफ्त में हैं।

 बेरोजगारों की फौज बढ़ती जा रही है।

 कांग्रेस ने अपने मैनिफेस्टो में एक महीने के भीतर पंजाब को ड्रग्स मुक्त करने का वादा किया है।

 अगर कैप्टन सचमुच ऐसा कर पाए तो इसे उनकी ऐतिहासिक सफलता कहा जाएगा।

, सबसे अजीब बात यह है कि बीजेपी उन राज्यों में अपने सीएम कैंडिडेट नहीं तय कर पा रही है, जहां उसे प्रचंड बहुमत मिला है।

 यूपी और उत्तराखंड में किसी को मुख्यमंत्री बनाना पार्टी के लिए टेढ़ी खीर साबित हो रहा है।

 दरअसल इन राज्यों में पार्टी के भीतर कई समूह हैं जिन्हें साधे रखना आलाकमान की मजबूरी है।

 फिर दूसरी पार्टी से आए लीडरों को भी प्रसाद देना है।

 सबको संतुष्ट करने और संतुलन बनाने में वह विचित्र दुविधा में फंस गया है।

, सौजन्य- नवभारत टाइम्स।

