पूर्व प्रमुख की जांच (नवभारत टाइम्स)।

आखिर सीबीआई के पूर्व प्रमुख रणजीत सिन्हा सीबीआई जांच के घेरे में आ ही गए।

 रणजीत सिन्हा इस मामले में जरूर इतिहास बनाने में कामयाब रहे कि वह पहले पूर्व सीबीआई चीफ हैं, जिनके आपराधिक कारनामों की जांच सीबीआई करेगी।

 मामला यह है कि उनके कार्यकाल में जिन बड़े घोटालों की जांच देश की यह आला खुफिया संस्था कर रही थी, उनमें से बहुत सारे रसूखदार आरोपियों से वह गुप्त रूप से मिलते थे।

, संदेह है कि इन आरोपियों के हक में उन्होंने सीबीआई की जांच प्रक्रिया को प्रभावित किया।

 यह सही है कि जांच रिपोर्ट आने से पहले पूर्व सीबीआई प्रमुख के बारे में कोई नतीजा नहीं निकाला जाना चाहिए।

 लेकिन इस मामले ने देश की नौकरशाही में आ रही कुछ बेहद गंभीर बीमारियों की ओर हमारा ध्यान खींचा है, जिस पर अभी बात नहीं की गई तो बहुत देर हो जाएगी।

 सरकारी अमले का भ्रष्टाचार समस्या का सिर्फ एक पहलू है।

 कुछेक बड़े मगरमच्छ अगर अपने दुष्कर्मों के लिए रिटायरमेंट के बाद भी रगड़ दिए जाएं, तो इस पर कुछ रोक जरूर लग सकती है।

, दूसरा पहलू है उनकी अक्षमता।

 किसी अधिकारी का भ्रष्टाचार इस पूरे तंत्र को, इसकी विश्वसनीयता को और इससे प्रभावित होने वाले आम लोगों को जितना नुकसान पहुंचाता है, किसी और अधिकारी की अक्षमता या निष्क्रियता उससे भी ज्यादा नुकसान पहुंचा सकती है।

 इन दोनों से अलग एक तीसरी बीमारी भी अब उभरती दिखाई दे रही है।

 वह है पेशागत दायित्वों को दरकिनार करते हुए किसी संगठन की सोच या विचारधारा के एजेंट की तरह काम करना।

 पहली नजर में ऐसा लग सकता है कि इस तीसरी बीमारी से ग्रस्त लोग पहली दोनों बीमारियों से मुक्त होंगे।

 यह धारणा अगर सच हो तो भी नौकरशाही में आ रही पक्षधरता की बीमारी खुद में कुछ कम जानलेवा नहीं है।

, लोगों के लिए इसके नतीजे भ्रष्टाचार और निकम्मेपन जितने ही, बल्कि कभी-कभी उससे भी ज्यादा खतरनाक साबित होते हैं।

 लेकिन सबसे बड़ी बात यह है कि वैचारिक अजेंडे को लेकर अति उत्साह दिखाने वाले सरकारी कर्मचारी अक्सर भ्रष्टाचार और निकम्मेपन में भी डूबे रहते हैं और अपनी इन गड़बड़ियों को छुपाने के लिए वैचारिक निष्ठा प्रदर्शन कुछ ज्यादा ही करते हैं।

 रणजीत सिन्हा वाले मामले से सख्ती से निपटने के साथ ही यह भी सुनिश्चित किया जाना चाहिए कि नौकरशाही में घर कर रही इन तीनों बुराइयों पर एक साथ नजर रखी जाए।

अफसर अक्सर अपने खिलाफ बनने वाले मामलों को जैसे-तैसे टालते जाते हैं, क्योंकि उनके बीच यह मान्यता प्रचलित है कि एक बार सेवानिवृत्त हो जाएं तो फिर कोई उनका कुछ भी बिगाड़ नहीं सकता।

 इस खास मामले में सुप्रीम कोर्ट का ताजा आदेश इस मान्यता का खंडन करता है और यह संदेश देता है कि गलती करने वाले कभी भी कानून की चौखट पर पटके जा सकते हैं।

 देखना होगा कि यह संदेश हमारे प्रशासनिक और पुलिसिया तंत्र को सुधारने में कितना कारगर होता है।

, सौजन्य- नवभारत टाइम्स।

