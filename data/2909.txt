मिसाइलों के क्लब में भारत ने लगाई लंबी छलांग (दैनिक जागरण)।

भारत अंतर्महाद्वीपीय नाभिकीय मिसाइल अग्नि-5 का सफल परीक्षण करके दुनिया के उन पांच देशों के साथ खड़ा हो गया है, जिनके पास पांच हजार किलोमीटर या उससे ज्यादा दूरी तक मार करने वाली मिसाइलें मौजूद हैं।

 निश्चित तौर पर इससे भारत की नाभिकीय प्रतिरोधक क्षमता बढ़ेगी और भारत अपने सबसे बड़े प्रतिद्वंद्वी चीन के मुकाबले और मजबूत होगा।

 सरकार ने इस मिसाइल की स्पष्ट क्षमता नहीं बताई है, इसलिए इसके बारे में अलग-अलग अनुमान हैं।

चीन ज्यादा सशंकित है और इसीलिए वह इसकी मारक क्षमता छह से आठ हजार किलोमीटर तक बता रहा है।

 महज चार वर्षों में भारत की मिसाइल प्रौद्योगिकी में इतनी तीव्र प्रगति न सिर्फ काबिल-ए-तारीफ है बल्कि आश्चर्यजनक भी है, क्योंकि 2012 में जब अग्नि रेंज की पहली मिसाइल का परीक्षण किया गया था तो उसकी क्षमता महज 700 किलोमीटर थी।

 अगर इतने कम समय में भारत उसकी क्षमता को दस गुना बढ़ा सकता है और वह भी घरेलू प्रौद्योगिकी के सहारे, तो हमें अपने वैज्ञानिकों पर गर्व है।

 चीन भले हमसे इस मामले में आगे रहा हो लेकिन, पाकिस्तान अपनी शाहीन के साथ अभी बहुत पीछे है।

 उसकी रेंज महज 2,750 किलोमीटर है।

 हालांकि, पाकिस्तान उसी पर इतना इठलाता है और भारत के किसी भी कोने को निशाने पर लेने का दावा करता है, जबकि अग्नि-5 के साथ भारत चीन ही नहीं इटली और फिलिपींस तक मार करने की क्षमता से लैस हो गया है।

 पाकिस्तान अपनी तैमूर मिसाइल लगभग इसी रेंज तक रखने की तैयारी में है।

 असली सवाल चीन का ही है, क्योंकि उसने इस साल अप्रैल में डेंगफेंग-41 नाम की जिस नाभिकीय मिसाइल का परीक्षण किया था, उसकी क्षमता 12,000 किलोमीटर है और वह एक घंटे में अमेरिका को निशाने पर ले सकता है।

भारत की अग्नि-5 की यही विशेषता उसे टक्कर देने वाली बनाती है कि चीन की मिसाइल की तरह वह भी कई एटमी वॉरहैड ले जा सकता है।

 मिसाइलों की होड़ के इस युग में उसके बाद की चुनौती मिसाइलों को रास्ते में रोकने और उससे बचाव करने और फिर पारम्परिक युद्ध के हथियारों के नवीनीकरण की है।

 किंतु मिसाइल प्रौद्योगिकी से ज्यादा जरूरत उस राजनयिक प्रौद्योगिकी को विकसित करने की है, जिसके माध्यम से एशिया महाद्वीप में मैत्रीपूर्ण संबंध कायम हो सके और इस होड़ पर लगाम लगे।

, सौजन्य- दैनिक जागरण।

