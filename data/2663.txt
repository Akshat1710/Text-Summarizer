एक कलाकार से डरने वाले (अमर उजाला )।

(क्या पाकिस्तान को भय है कि लिटरेरी फेस्टिवल में अनुपम खेर आतंकवाद और कश्मीर के मुद्दे पर पुरजोर ढंग से भारत का पक्ष रख सकते हैं, जिससे उसकी किरकरी हो सकती है।

)।

कराची लिटरेरी फेस्टिवल के लिए जाने-माने कलाकार अनुपम खेर को वीजा देने से इन्कार किए जाने के बाद पाकिस्तान उच्चायोग की ओर से दी जा रही सफाई रंगे हाथ पकड़ी गई चोरी को छिपाने जैसी लग रही है।

 भारत और पाकिस्तान के कलाकार, बुद्धिजीवी और सांस्कृतिक कर्मी एक दूसरे देशों में आते जाते रहे हैं।

 पर ऐसा संभवतः पहली बार हुआ है, जब किसी भारतीय कलाकार को पाकिस्तान ने वीजा देने से इन्कार किया हो।

 इसके पीछे तकनीकी बहाने की आड़ ली जा सकती है, मगर सच तो इस फेस्टिवल की आयोजक अमीना सईद ने ही उजागर कर दिया है, जिनके मुताबिक 18 भारतीय मेहमानों की सूची में से मात्र अनुपम खेर को लेकर पाकिस्तानी गृह मंत्रालय को आपत्ति थी।

 अनुपम खेर न केवल भारत के, बल्कि अंतरराष्ट्रीय स्तर के ख्याति प्राप्त अभिनेता हैं, जिन्हें कई राष्ट्रीय पुरस्कार मिल चुके हैं और जिन्हें हाल ही में पद्म भूषण से अलंकृत किया गया है।

 इसके साथ ही वह कश्मीरी पंडित भी हैं और सामाजिक-राजनीतिक-सांस्कृतिक मुद्दों पर हस्तक्षेप करने में पीछे नहीं रहते।

, वह आतंकवाद और कश्मीरी पंडितों के मुद्दों को लेकर भी मुखर रहे हैं, लिहाजा क्यों नहीं माना जाना चाहिए कि पाकिस्तान में उनका जाना ऐसे लोगों को गवारा नहीं, जो किसी तरह कश्मीर को मुद्दा बनाए रखना चाहते हैं।

 क्या उन्हें इसका भय था कि अनुपम खेर आतंकवाद और कश्मीर के मुद्दे पर वहां पुरजोर ढंग से भारत का पक्ष रख सकते हैं, जिससे पाकिस्तान की किरकरी हो सकती है।

 यह उनकी सदाशयता है कि वह इसके लिए किसी पर नाराजगी जाहिर नहीं कर रहे हैं, बल्कि पूरी संजीदगी के साथ बता रहे हैं कि पाकिस्तानी कलाकारों के साथ उन्होंने किस तरह काम किया है।

 यदि कुछ लोग भारत में पाकिस्तानी कलाकारों के छिटपुट विरोध से इसे जोड़कर देखना चाहते हैं, तो उन्हें पता होना चाहिए कि न जाने कितने पाकिस्तानी कलाकारों को बॉलीवुड ने पहचान दी है।

 यही नहीं, केंद्र में किसी भी पार्टी की सरकार रही हो, सांस्कृतिक संबंध को लेकर भारत का रवैया हमेशा उदार रहा है।

 यही भारत की पहचान भी है।

 अनुपम के साथ जो कुछ हुआ, वह सिर्फ एक कलाकार का ही नहीं, बल्कि पाकिस्तान में रह रहे उनके प्रशंसकों का भी अपमान है।

सौजन्य :- अमर उजाला ,3.02.2016,  ।

