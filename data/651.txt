बदल गए चुनावी मुद्दे (दैनिक जागरण)।

शनिवार को राज्य में दो लोकसभा और एक विधानसभा सीट पर मतदान होना है।

 तमलुक और कूचबिहार लोकसभा सीट तथा मंतेश्वर विधानसभा सीट पर होने वाले उपचुनाव के मद्देनजर चुनाव आयोग ने पूरी तैयारी कर ली है।

 शांतिपूर्ण व निष्पक्ष चुनाव कराने के लिए चुनाव आयोग ने कारगर कदम उठाए है।

 केंद्रीय बलों की 30 कंपनियां भी चुनावी क्षेत्रों में रूट मार्च कर रही हैं।

 लेकिन यह पहला मौका रहा जहां मतदान से पहले राजनीतिक दलों का मुद्दा बदल गया।

मुद्दा स्थानीय व राज्य का न होकर नोटबंदी बन गया।

 वैसे तो तीनों ही सीटें तृणमूल की कब्जेवाली है।

 इसलिए हो सकता है कि सत्तारूढ़ दल अपनी जीत के लिए आश्वस्त हो लेकिन विपक्ष यदि उदासीन हो तब तो यही माना जाएगा कि वह पहले से ही चुनावी मैदान सत्तारूढ़ दल के लिए छोड़ दिया है।

 विपक्ष ने उपचुनाव में कोई ऐसा मुद्दा नहीं उठाया जो मीडिया में सुर्खियां बन सके।

 ऐसा भी नहीं था कि विपक्ष के पास मुद्दा नहीं था।

 पर, नोटबंदी के फैसले ने सभी मुद्दों को गायब कर दिया।

 राज्य में नए उद्योग धंधे नहीं लग रहे हैं।

राज्य में महंगाई और बेरोजगारी, विपक्षी समर्थकों पर हमला, कानून व्यवस्था समेत कई ज्वलंत मुद्दे थे।

 पर, आखिर के आठ दिन सभी दलों के बीच नोटबंदी के फैसले ही चुनाव प्रचार मुख्य केंद्र बिंदु बना रहा।

 भाजपा नेता नोटबंदी के फैसले को लेकर सफाई देते रहे तो माकपा, कांग्रेस और तृणमूल लोगों को हो रही परेशानी को भुनाने की कोशिश में रहे।

 क्या इस तरह से मुख्य मुद्दों से हट कर नोटबंदी के मुद्दे पर चुनाव जीता जा सकता है।

 यह बड़ा प्रश्न है।

 यह सही है कि लोगों को नोटबंदी से परेशानी हो रही है लेकिन अधिकांश लोग इसे सही फैसला करार दे रहे हैं।

 उप चुनाव में चतुष्कोणीय मुकाबला है।

 तृणमूल, वाममोर्चा, कांग्रेस और भाजपा ने चारों ने अपने-अपने उम्मीदवार उतारे हैं।

विपक्ष को समझना चाहिए कि उम्मीदवार उतारने से ही चुनावी जंग नहीं लड़ी जा सकती है।

 इसके लिए उम्मीदवार के चयन से लेकर चुनाव प्रचार और अंतिम क्षण तक राजनीतिक रूप से लड़नी पड़ती है।

1तृणमूल प्रमुख व मुख्यमंत्री ममता बनर्जी नोटबंदी का विरोध करने के लिए दिल्ली में डेरा डाली हुई हैं।

 केंद्र का विरोध करने के लिए वह कोई भी कदम उठाने के लिए स्वतंत्र हैं।

 पर, ममता ने एक भी चुनावी सभा को संबोधित नहीं किया।

 तृणमूल कांग्रेस के उम्मीदवारों ने अपने-अपने क्षेत्र में अपने स्तर पर चुनाव प्रचार किया।

 स्थानीय पार्टी समर्थकों के साथ तृणमूल कांग्रेस उम्मीदवार मैदान में डटे हैं।

 अभी नोटबंदी मुख्यमंत्री का एजेंडा हो सकता है और इसके लिए वह दिल्ली में डटी रह सकती हैं।

 लेकिन विपक्ष को उपचुनाव को नजरअंदाज नहीं करना चाहिए।

 उपचुनाव का भी राजनीतिक महत्व है।

 इसके नतीजे भावी राजनीतिक रूझान के संकेत देते हैं।

(स्थानीय संपादकीय पश्चिम बंगाल), सौजन्य – दैनिक जागरण,19-11-2016।

