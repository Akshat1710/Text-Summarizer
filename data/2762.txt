सराहनीय पहल (दैनिक जागरण)।

प्रदेश में अब गुर्दा रोगियों को डायलिसिस के लिए भटकना नहीं पड़ेगा।

 उन्हें जिला मुख्यालय पर ही इलाज मुहैया हो सकेगा।

 नेशनल हेल्थ मिशन (एनएचएम) ने राज्य के डेढ़ दर्जन जिला अस्पतालों में डायलिसिस यूनिट खोलने की हरी झंडी दे दी है।

 गुर्दा रोगियों की संख्या लगातार बढ़ रही है, वहीं राज्य में मरीजों की समय पर डायलिसिस होना मुश्किल है।

 कारण, सरकारी अस्पतालों में डायलिसिस यूनिट का अभाव व चिकित्सा संस्थानों में लंबी वेटिंग है।

 ऐसे में मरीजों के पास निजी अस्पतालों में महंगी दर पर डायलिसिस कराना ही विकल्प बचता है।

 यह सुविधा शुरू होने के बाद मरीजों को पीपीपी मॉडल पर मुफ्त डायलिसिस सुविधा स्थानीय स्तर पर ही मिल सकेगी।

 एनएचएम ने मंडलीय अस्पतालों के बाद अब जिला अस्पतालों में डायलिसिस यूनिट शुरू करने का फैसला किया है।

 चयनित अस्पतालों की सूची जारी कर दी गई है।

 हर अस्पताल की डायलिसिस यूनिट में दस बेड की क्षमता होगी और ये 24 घंटे खुली रहेंगी।

 प्रदेश में करीब पांच लाख लोग किडनी रोग से पीड़ित हैं।

 प्रति वर्ष एक लाख नए गुर्दा रोगी बढ़ रहे हैं।

 संसाधनों के अभाव में सिर्फ 20 फीसद मरीजों को डायलिसिस व ट्रांसप्लांट सुविधा मिल पा रही है।

 ऐसे में सभी रोगियों का इलाज आसानी से संभव नहीं था पर अब सरकार के इस कदम से उन्हें राहत मिलेगी।

 गांवों व छोटे शहरों के मरीज इलाज की सुविधा न होने की वजह से महानगरों का रुख करने को मजबूर हो जाते हैं।

 महीनों बाद रोगियों का नंबर आता है तब तक मर्ज बढ़कर दोगुना हो जाता है।

 कई बार तो रोगी की मौत भी हो जाती है।

 परिवारीजन को मुसीबत है सो अलग।

 ऊपर से इलाज में काफी पैसा भी खर्च होता है।

 लंबा सफर तय कर महानगरों के अस्पताल में रोगी को ले जाना, वहां तत्काल इलाज न मिलने पर सराय या धर्मशालाओं में रुकने पर विवश होना, अब ये सब पुराने दिनों की बात हो जाएगी।

 एनएचएम की गुर्दा रोगियों के सुविधाजनक इलाज के लिए की गई पहल बेहद सराहनीय है।

 जरूरत है कड़ा निगरानी तंत्र स्थापित करने की, जिससे डायलिसिस यूनिटों की कार्यशैली पर नजर बनी रहे।

 जिला अस्पतालों की छवि आम जनता में बेहतर नहीं है।

 कहीं इन डायलिसिस यूनिटों का हाल भी जिला अस्पताल जैसा न हो जाए, इसको लेकर चौकसी जरूरी है।

 स्थानीय संपादकीय : उत्तरप्रदेश।

सौजन्य- दैनिक जागरण।

