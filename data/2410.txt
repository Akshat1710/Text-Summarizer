फिर चुनावी शंखनाद (दैनिक जागरण)।

पांच राज्यों में विधानसभा चुनावों की मतदान तिथियों की घोषणा होने के साथ ही इन राज्यों के साथ-साथ राष्ट्रीय स्तर पर भी राजनीतिक तापमान में वृद्धि होना स्वाभाविक है।

 चूंकि इन पांच राज्यों में राजनीतिक दृष्टि से सबसे महत्वपूर्ण राज्य उत्तर प्रदेश भी शामिल है इसलिए इस चुनावी शंखनाद की गूंज भी ज्यादा है।

 फिलहाल सभी राजनीतिक दल चुनाव मैदान में उतरने के लिए तैयार और बेकरार दिख रहे हैं।

 उनकी ओर से तरह-तरह के दावे भी किए जा रहे हैं, लेकिन उनका कोई खास मतलब नहीं।

 इन दावों की असली परख तब होगी जब चुनाव नतीजे सामने आएंगे।

 कई बार राजनीतिक दलों के लिए चुनाव उनके लिए सबसे कठिन परीक्षा बन जाते हैं।

 मुश्किल यह है कि अपने देश में यह परीक्षा रह-रह कर होती है।

 2014 में आम चुनाव के बाद यह तीसरी-चौथी बार है जब एक साथ कई राज्यों में विधानसभा चुनाव होने जा रहे हैं।

 इन पांच राज्यों में चुनावों के बाद कुछ और राज्यों के विधानसभा चुनाव निकट आ जाएंगे।

 इसके बाद अगले साल भी कई राज्यों में विधानसभा होने हैं।

 उनके खत्म होते ही अगले आम चुनाव की तैयारी शुरू हो जाएगी।

 आम चुनाव और विधानसभा चुनावों के अतिरिक्त स्थानीय निकायों के चुनाव भी कई बार राजनीतिक दलों की प्राथमिकता सूची में सबसे ऊपर आ जाते हैं।

 इसी तरह रिक्त विधानसभा या लोकसभा सीट का उपचुनाव भी अक्सर राजनीतिक दलों के लिए प्रतिष्ठा का प्रश्न बन जाता है।

 चुनाव लोकतंत्र का महत्वपूर्ण अंग हैं, लेकिन यह ठीक नहीं कि राजनीतिक दल और जनता बार-बार चुनावी दौर का सामना करे।

 जब ऐसा होता है तब परस्पर विरोधी राजनीतिक दलों में केवल टकराव ही नहीं बढ़ता, बल्कि देश का अच्छा-खासा समय और संसाधन भी खर्च होता है।

 यदि राजनीतिक दल रह-रह कर चुनावी मुद्रा अपनाने के लिए बाध्य होंगे तो फिर वे राष्ट्रीय महत्व के मसलों पर दलगत हितों से ऊपर उठकर कब विचार करेंगे।

 क्या यह उचित नहीं होगा कि यथासंभव लोकसभा और विधानसभाओं के चुनाव के एक साथ कराए जाएं।

 आखिर जब पहले ऐसा होता था तो भविष्य में भी क्यों नहीं हो सकता।

 कम से कम हर साल किसी न किसी राज्य में विधानसभा चुनावों के सिलसिले को तो थामा ही जा सकता है।

 इस काम में यदि कोई मुश्किल है तो राजनीतिक दलों के अपने स्वार्थ।

 इन स्वार्थों के कारण ही किसी भी चुनावी सुधार पर सार्थक बहस नहीं हो पा रही है।

 किसी राज्य में चुनाव करीब आते ही वहां असर रखने वाले राजनीतिक दलों की प्राथमिकताएं बदल जाती हैं।

 कई बार ये प्राथमिकताएं राष्ट्रीय राजनीति को भी प्रभावित करती हैं।

 इसका असर संसद की कार्यवाही पर भी पड़ता है।

 इस पर हैरत नहीं कि कई राजनीतिक दलों को यह रास नहीं आया कि मोदी सरकार इस बार एक फरवरी को ही बजट पेश करने जा रही है।

 हालांकि सरकार ने पांच राज्यों के चुनावों की तिथियों की घोषणा के बहुत पहले ही स्पष्ट कर दिया था कि बजट समय से पहले पेश किया जाएगा, लेकिन अब विरोधी राजनीतिक दलों को इस पर भी संकीर्ण राजनीति सूझ रही है।

सौजन्य- दैनिक जागरण।

