खुद लिखिए अपनी किस्मत (दैनिक ट्रिब्यून)।

 =": #0000;"अंतर्मन।

रेनू सैनी।

कई लोग दूसरों की सफलता देखकर अक्सर यह कहते हुए देखे जाते हैं कि उसकी किस्मत अच्छी है।

 मेरी तो किस्मत ही खराब है, जहां हाथ डालो, वहां असफलता ही हाथ लगती है।

 ऐसा सोचने वाले लोगों की किस्मत खराब नहीं है, बल्कि उनकी सोच में कमी है।

 यदि वे अपनी सोच बदल डालें तो सब कुछ बदल जाएगा।

सूझबूझ से किए गए नेक कार्यों का परिणाम अधिकतर सफल रहता है।

 सभी धर्म कर्म को प्रधान मानते हैं और कहते हैं कि कर्म ही पूजा है।

 इस कर्म को हम जितनी अधिक एकाग्रता, तन्मयता और बुद्धिमत्ता से करते जाते हैं, हमारी किस्मत उतनी ही अच्छी और सुघड़ हो जाती है।

 किस्मत यानी अंग्रेजी के ‘लक’ में चार अंग्रेजी के वर्ण हैं।

 ये चारों वर्ण किस्मत की स्वयं ही व्याख्या कर देते हैं।

एल-प्रेम, यू-निर्णायक, सी-कैडेट, के-राजा अर्थात ‘लक’ उस व्यक्ति के पास आती है जो विद्यार्थी अथवा कैडेट की भांति प्रेमपूर्वक निर्णायक कार्यों को करते हुए एक दिन राजा की भांति सभी उपलब्धियों को प्राप्त कर लेता है।

 यदि सभी लोग ‘लक’ के इन चार वर्णों को हमेशा ध्यान में रखें तो उन्हें कभी इस बात की शिकायत नहीं होगी कि ‘लक’ या ‘लकी’ व्यक्ति को सब कुछ बैठे-बिठाए मिल जाता है।

 यह सत्य नहीं है।

एक विद्वान का कहना है कि ‘लोगों ने मेरी सफलता को तो सहजता से देखा लेकिन उस सफलता को पाने में मेरे पैरों में कितने जख्म हुए, यह किसी ने नहीं देखा।

’ यह सत्य है, विश्व में कोई भी व्यक्ति ‘लकी’ केवल अपने कर्मों से बनता है।

 जन्म से ‘लक’ केवल तब तक साथ रहती है जब तक व्यक्ति अपने माता-पिता की छत्रछाया में रहता है।

 पृथ्वी के ठोस धरातल पर चलने के लिए स्वयं को हर परिस्थिति में मजबूत बनाना पड़ता है और किस्मत के उपरोक्त वर्णों को ध्यान में रखकर अपने लिए गढ़ना पड़ता है जैसे कि ग्रेटा गुस्टाफ़सन ने गढ़ा।

स्वीडन में रहने वाली ग्रेटा गुस्टाफ़सन के पिता का तब देहांत हो गया जब वह मात्र 14 वर्ष की थी।

 उनके परिवार में बेहद गरीबी थी।

 ग्रेटा को घर का खर्च चलाने के लिए एक नाई की दुकान में काम करना पड़ा।

 वह शेविंग मग में साबुन के झाग उठाती और ग्राहकों के चेहरे पर लगाती।

 ग्रेटा का इस काम में बिल्कुल भी मन नहीं लगता था।

 वह दुकान पर बैठी-बैठी सुंदर सपनों में खोई रहती थी।

 उसे सपनों में डूबा देखकर नाई डांट भी लगाता था।

 वह उसे कहता, ‘तुम अनलकी लड़की हो, लकी राजकुमारियों की तरह ख्वाबों में मत खोया करो।

 लक तुम्हारे पास कभी नहीं आएगी।

’।

जैसे-जैसे वह बड़ी हो रही थी, वैसे-वैसे उसके मन में नाई की बातें चुभती जा रही थीं और उतनी ही दृढ़ता से उसके मन में आसमान की ऊंचाइयों को छूने के ख्वाब सजने लगे थे।

 आखिर उसने नौकरी को छोड़ दिया और एक डिपार्टमेंटल स्टोर में हैट बेचने लगी।

 एक दिन उसके पास ढेर सारे हैटों को देखकर एक व्यक्ति ने सुझाव दिया कि वह इन हैटों को पहनकर अपनी तस्वीर खिंचवाए, वह बहुत अच्छी लगेगी।

 उस व्यक्ति के जाने के बाद ग्रेटा ने एक हैट को पहनकर दर्पण में स्वयं को निहारा।

 वह सचमुच बहुत अच्छी लग रही थी।

 अब उसके दिमाग में अनेक योजनाएं आने लगीं।

 सोलह साल की उम्र में ग्रेटा ने एक हैट के विज्ञापन में मॉडलिंग की।

 उस विज्ञापन को देखकर एक फिल्म निर्देशक ने ग्रेटा को ड्रामा स्कूल में अभिनय सीखने की सलाह दी, ताकि वह अभिनेत्री के रूप में सफल हो सके।

ग्रेटा के लिए यह चुनाव करना बहुत कठिन था।

 एक तरफ थी उसकी नौकरी, नियमित आय, आर्थिक सुरक्षा और दूसरी तरफ बरसों तक संघर्ष, फिल्मी जीवन की आर्थिक अनिश्चितता, जिसमें सफलता की कोई गारंटी नहीं थी।

 ग्रेटा ने अपने सपने को पूरा करने की खातिर नौकरी छोड़ दी।

 उसने अभिनय सीखने का विकल्प चुना।

 इसके बाद तो वह फिल्म जगत में इतनी मशहूर हुई कि आज भी अमेरिका में ग्रेटा गारबो के अभिनय की मिसालें दी जाती हैं।

 यदि उस समय ग्रेटा नाई की बातों को सुनकर अपनी किस्मत को खराब मानती तो शायद वह जिंदगी भर हैट ही बेचती रहती।

‘लक’ हर व्यक्ति अपने कार्यों, बुद्धि और कार्यक्षमता से बनाता है।

 हाथ की रेखाएं किसी व्यक्ति का लक निर्धारित नहीं कर सकतीं।

 केवल और केवल सकारात्मक विचार, मेहनत और लक्ष्य तक पहुंचने का संकल्प ही हर व्यक्ति को ‘लकी’ बनाता है।

 आप आज से ही अपने विचारों में परिवर्तन करें और स्वयं को ‘लक’ के चार वर्ण ‘प्रेम’, ‘निर्णायक’, ‘कैडेट’ और ‘राजा’ को अपने मस्तिष्क में बिठा लें और सहजता से काम करते रहें।

 कुछ समय बाद आपकी नजरों में ‘लक’ की परिभाषा बदल जाएगी।

, सौजन्य- दैनिक ट्रिब्यून।

