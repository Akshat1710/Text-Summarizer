न्याय तंत्र पर भरोसा बढ़ाने वाला फैसला (दैनिक जागरण)।

ए. सूर्यप्रकाश।

हाल में सुप्रीम कोर्ट ने तब एक बड़ा सबक दिया जब उसने 1991-96 के दौरान मुख्यमंत्री रहते जयललिता को भ्रष्टाचार के लिए प्रेरित करने और साजिश रचने के लिए शशिकला और दो अन्य लोगों को जेल का रास्ता दिखा दिया।

 हालांकि यह मामला करीब दो दशक तक खिंचा और अदालती प्रक्रिया भी सुस्त रही, फिर भी जो लोग चाहते हैं कि न्याय प्रणाली अमीर और ताकतवर वर्ग को जवाबदेही बनाए वे इस फैसले को जरूर मील का पत्थर मानेंगे।

 जयललिता-शशिकला के खिलाफ यह मामला इसका सूचक है कि भ्रष्ट राजनेता किस प्रकार बेतहाशा संपत्ति जुटाते हैं और जब पकड़े जाते हैं तब कानूनी प्रक्रिया को बाधित करने और यदि संभव हो तो न्यायिक प्रणाली को निष्क्रिय करने के लिए राजनीतिक रसूख का इस्तेमाल करते हैं।

 यह भी साफ है कि वे किस तरह वकीलों की फौज खड़ी कर कानून की कमजोरियों का फायदा उठाते हैं।

 यह मामला हमें कुछ ऐसे लोगों की मानसिकता से भी रूबरू करा रहा है जो खुद को कानून से ऊपर मानते-समझते हैं।

भ्रष्टाचार की यह कहानी 1991 में जयललिता के तमिलनाडु की मुख्यमंत्री बनने के साथ शुरू हुई।

 उनके मुख्यमंत्री की कुर्सी छोड़ने के बाद उसी साल जून में सुब्रमण्यम स्वामी ने चेन्नई में एक विशेष न्यायाधीश के समक्ष उन पर आय से अधिक संपत्ति जुटाने का आरोप लगाते हुए शिकायत दर्ज कराई।

 जयललिता और दूसरे आरोपियों के खिलाफ यह मामला कुछ इस प्रकार रहा-वर्ष 1987 में जयललिता की कुल संपत्ति 7.5 लाख रुपये थी।

 इसके अतिरिक्त उन्होंने बैंक में एक लाख रुपये और कुछ आभूषण होने का दावा किया।

 इस मामले में दूसरी आरोपी शशिकला थीं जो जयललिता के चेन्नई स्थित 36, पोएस गार्डन घर में कभी-कभार आती-जाती थीं और फिर 1988 के बाद से जयललिता के साथ उनके घर में ही रहने लगीं।

 जयललिता ने भी सार्वजनिक रूप से उन्हें दोस्त कम बहन की संज्ञा दी।

 तीसरे आरोपी वीएन सुधाकरण शशिकला की बहन के बेटे थे और जयललिता ने उन्हें दत्तक पुत्र माना था।

 वह भी जयललिता के साथ ही रहते थे।

 अन्य आरोपी में इलावरासी शशिकला के मृतक भाई की पत्नी थीं।

 पति की मौत के बाद वह भी जयललिता के घर में ही रहने लगी थीं।

 जयललिता और अन्य तीन आरोपी एक छत के नीचे रहे और सभी ने मिलकर भ्रष्ट तरीके से जुटाई गई नकदी को विभिन्न कंपनियों में छिपाने की भरसक कोशिश की।

 इस पूरी कारगुजारी में उनकी बेशर्मी इस तथ्य से उजागर होती है कि उनके द्वारा दर्जनों कंपनियां और बैंक खाते खोले गए।

 इन खातों में करोड़ों रुपये जमा कराए गए और उनका इस्तेमाल जमीन-जायदाद खरीदने में किया गया।

 आरोपियों ने इस पूरे खेल को कुछ इस तरह अंजाम दिया जैसे कि देश में आयकर और भ्रष्टाचार निरोधक कोई कानून ही न हों।

 जयललिता 1987-88 से लेकर 1992 तक आयकर रिटर्न दाखिल करने को लेकर फिक्रमंद नहीं रहीं।

 उस दौरान वह राज्यसभा की सदस्य, तमिलनाडु में विपक्ष की नेता और मुख्यमंत्री तक रही थीं।

 तब उनसे किसी ने प्रश्न पूछने की जहमत नहीं उठाई।

 उन्होंने अपना आयकर रिटर्न तब दाखिल किया जब संसद में यह मुद्दा उठा।

 यह देश में चल रहे दो तरह के नियम-कानूनों का एक और उदाहरण है-एक ईमानदार और कानून का पालन करने वाले नागरिकों के लिए और दूसरा राजनीतिक रूप से ताकतवर लोगों के लिए।

जांचकर्ताओं ने इस मामले में कई चौंकाने वाले खुलासे किए।

 उनकी आंखें तब आश्चर्य से फटी रह गईं जब शशिकला, सुधाकरण और इलावरासी के नाम पर 32 कंपनियां होने का सुबूत उनके हाथ लगा।

 इनमें से छह कंपनियां तो एक ही दिन 25 जनवरी, 1994 को पंजीकृत हुई थीं, जबकि दस कंपनियों का पंजीकरण 15 फरवरी, 1995 को हुआ।

 यही नहीं इन कंपनियों के नाम से सभी बैंक खाते भी एक ही दिन 23 मार्च, 1995 को खोले गए।

 जयललिता के मुख्यमंत्री बनने के बाद 50 नए बैंक खाते खोले गए और उनमें बड़ी मात्रा में अवैध राशि जमा कराई गई।

 ऐसे आपराधिक षड्यंत्र के जरिये उन्होंने 66.65 करोड़ रुपये की दौलत जमा कर ली जो पूरी तरह आय से अधिक संपत्ति थी।

 जो बैंक खाते खोले गए उनमें आपस में भी बड़े पैमाने पर अवैध नकदी का हस्तांतरण हुआ और ढेरों संदिग्ध संपत्तियां खरीदी गईं।

 जब आगे की सुनवाई के लिए इस मामले को तमिलनाडु से बाहर भेजने की मांग उठी तब कर्नाटक ने बिना ज्यादा सोचे-समझे इसमें दिलचस्पी दिखाई।

 इस मामले में राज्य के दो लोगों की भूमिका विशेष रूप से उल्लेखनीय रही।

 एक तत्कालीन विशेष न्यायाधीश जस्टिस जॉन माइकल डी कुन्हा जिन्होंने जयललिता और उनके सहयोगियों को अपराधी ठहराया और दूसरे तत्कालीन विशेष सरकारी वकील बीवी आचार्या जिन्होंने आरोपियों के खिलाफ एक-एक तथ्य को एक सूत्र में पिरोकर इस मामले को मजबूत बनाया।

 उन मुश्किल हालात में दोनों ने जिस साहस के साथ अपने कर्तव्य को निभाया उसके लिए न्याय प्रणाली और देश को उन पर गर्व है।

 जस्टिस कुन्हा के बारे में पूर्व अतिरिक्त सॉलिसिटर जनरल केएन भट्ट का कहना है कि इस मामले से कई नायक उभरे और उनमें सबसे पहला नाम विशेष न्यायाधीश कुन्हा का है।

 यदि पैसे से न्याय को खरीदा जा सकता तो इसमामले में इसकी बहुत संभावना थी, लेकिन खुशी की बात रही कि न्यायाधीश बिकने के लिए तैयार नहीं थे।

 अब वह कर्नाटक हाईकोर्ट के न्यायाधीश हैं।

 बीवी आचार्या के संबंध में भी उनकी राय कुछ इसी तरह की है।

 अपने फैसले में सुप्रीम कोर्ट ने जस्टिस कुन्हा के बारे में कहा कि सभी आरोपियों की संपत्तियों और खर्चे की गणना करते समय विशेष जज ने कुशलता, संवेदनशीलता, सतर्कता और बुद्धिमता का परिचय दिया।

 कर्नाटक हाईकोर्ट के फैसले के बारे में उसकी राय थी कि हाईकोर्ट द्वारा आय से अधिक संपत्ति की गणना रिकॉर्ड में मौजूद तथ्यों के गलत आकलन पर आधारित है और उसकी गणना के लिए अपनाई गई विधि भी गलत है।

यह सच है कि रसूख वाले भ्रष्टाचारियों को जेल भेजने में बीस साल लग गए और यह दुखदायी है, लेकिन एक बात निश्चित रूप से कही जा सकती है कि कानून के लंबे हाथ अंतत: आरोपियों की गर्दन तक पहुंच ही गए।

 जाहिर है यह फैसला न्याय व्यवस्था में लोगों का विश्वास बढ़ाने में महत्वपूर्ण भूमिका अदा करेगा।

 लेखक प्रसार भारती के अध्यक्ष और वरिष्ठ स्तंभकार हैं , सौजन्य- दैनिक जागरण)।

