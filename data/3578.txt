संयम की परीक्षा (दैनिक जागरण)।

आसन्न विधानसभा चुनाव पंजाब में कई नए चलन दर्शा रहा है।

 लगभग एक माह से हर राजनीतिक दल प्रचार में व राज्य के शीर्ष नेता रैलियों, जनसभाओं में व्यस्त हैैं लेकिन ऐसा लगता है कि जैसे-जैसे मतदान का नजदीक आता जा रहा है, सियासी मूल्य पीछे होते जा रहे हैैं।

 इस बार तीखा तिकोना मुकाबला माना जा रहा है।

 परंपरागत प्रतिद्वंद्वियों शिअद-भाजपा गठबंधन व कांग्रेस के अलावा आम आदमी पार्टी ने मुकाबले को रोचक बना दिया है।

 यही वजह है कि इस बार पूरे देश की नजरें पंजाब के चुनाव पर लगी हुई हैैं।

 नामांकन दाखिल हो चुके हैैं और अब रण में दिग्गज दो-दो हाथ करने को तैयार होंगे।

 कोई भी दल कमजोर प्रत्याशी को उतार जोखिम मोल नहीं लेना चाहता था।

 यही वजह है कि तीनों दलों के प्रत्याशी आखिरी समय तक तय होते रहे।

 जीत की संभावना व विश्वास वाले प्रत्याशियों के चयन के साथ ही बगावत की आशंकाओं का आकलन भी इस विलंब का कारण बनता रहा।

 यह आशंकाएं सही भी थीं।

 हालांकि ऐसा हर बार होता है कि जिन्हें टिकट नहीं मिलती वे बगावत का झंडा उठा लेते हैैं या फिर अंदरखाते अपने ही दल के प्रत्याशी को काटते हैैं लेकिन इस बार बगावत के साथ-साथ दलबदल का सिलसिला कुछ ज्यादा व चौंकाने वाला भी है।

 कुछ उदाहरण तो यह साबित करते हैैं कि सियासत में स्वार्थ ही अब सर्वोपरि है।

 विचारधारा, संयम, त्याग की कोई जगह नहीं है।

 एक वरिष्ठ नेता ने एक दिन दूसरे दल के साथ हाथ मिलाया और अगले ही दिन यह कह डाला कि वह तो अपने दल के पक्के सिपाही हैैं।

 मजबूत सियासी पृष्ठभूमि वाली एक महिला नेत्री ने भी ऐसा ही करते हुए दो दिन में ही अपने दल में वापसी कर ली।

 कुछ मामले ऐसे भी सामने आए हैैं कि वर्षों से किसी दल में महत्वपूर्ण जिम्मेदारियां संभालते रहे नेता अपने या अपने पसंदीदा उम्मीदवार को टिकट न मिलने पर पाला बदल गए।

 नेताओं की ऐसी स्वार्थपूर्ण प्रतिक्रिया व आचरण देख आम मतदाता में उसके, उसके दल व राजनीति के प्रति क्या धारणा बनती होती, यह विचारणीय है।

 इन उदाहरणों से तो नहीं लगता कि सियासत अब केवल सेवा का मार्ग रह गई है।

 नेताओं के स्थायित्व, समर्पण व संस्कारों से ही किसी भी दल की छवि बनती-बिगड़ती है।

 निष्ठाओं को दरकिनार कर दल बदलने की बढ़ती प्रवृत्ति से न तो किसी नेता,न ही उन दलों का भला होगा जिन्हें वे छोड़ या अपना रहे हैैं।

 ऐसी प्रवृत्ति से तो यह धारणा साबित होती है कि सियासत में अब केवल सत्ता का सुख भोगने की लालसा ही सबका ध्येय है।

 चुनाव नेताओं व दलों की संयम की परीक्षा भी है।

 स्थानीय संपादकीय : पंजाब , सौजन्य- दैनिक जागरण।

