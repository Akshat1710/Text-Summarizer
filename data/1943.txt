धुंधली तस्वीर (बिजनेस स्टैंडर्ड)।

भारतीय रिजर्व बैंक ने बाजार की आम राय के उलट नीतिगत ब्याज दरों में कटौती से परहेज किया है।

 ऐसा नहीं है कि रिजर्व बैंक भारतीय अर्थव्यवस्था की विकास दर में गिरावट आने की आम धारणा से सहमत नहीं है।

 उसने तो खुद ही सकल घरेलू उत्पाद (जीडीपी) की वृद्धि दर के अनुमान को 7.6 फीसदी से घटाकर 7.1 फीसदी कर दिया है।

 हालांकि नोटबंदी के बाद कीमतों पर दबाव देखे जाने की आशंका को देखते हुए रिजर्व बैंक का ब्याज दरों में कमी न करने का फैसला बहुत लोगों के लिए चौंकाने वाला है।

 हालांकि रिजर्व बैंक का भी मानना है कि वित्त वर्ष की अंतिम तिमाही में महंगाई दर 5 फीसदी के लक्ष्य तक रहेगी।

 परंपरागत तौर पर महंगाई दर को भी ब्याज दरों में कमी के लिए एक अनिवार्य कारक के तौर पर देखा जाता रहा है।

 ऐसे में रिजर्व बैंक के इस फैसले के पीछे संभावित तर्क यही लगता है कि वह विकास दर में गिरावट के बजाय महंगाई के जोखिम को लेकर कहीं ज्यादा चिंतित है।

यह साफ है कि रिजर्व बैंक नोटों को बदलने के लिए चल रही पूरी कवायद के अर्थव्यवस्था पर पडऩे वाले असर के बारे में आंकड़े आने का इंतजार करेगा।

 केंद्रीय बैंंक को नोटबंदी के चलते आपूर्ति में आ रहे गतिरोधों और मांग पर आ रहे दबाव के अलावा दिसंबर और फरवरी के बीच प्रतिकूल आधार प्रभाव, तेल कीमतों में संभावित बढ़ोतरी, अमेरिकी केंद्रीय बैंक फेडरल रिजर्व की तरफ से ब्याज दरों में बढ़ोतरी की संभावना, रुपये की कीमत में आ रही गिरावट और खुदरा महंगाई में वृद्धि जैसे बिंदुओं से संबंधित आंकड़ों का इंतजार रहेगा।

 ये जोखिम बुनियादी तौर पर उस अनिश्चितता से संबंधित हैं जो अर्थव्यवस्था को लेकर रिजर्व बैंक के आकलन को भी प्रभावित कर रहे हैं।

 इसके आकलन में कहा गया है कि नोटबंदी के अस्पष्ट असर पर गौर करना होगा लेकिन उसके लिए ‘देखो और इंतजार करोÓ की नीति अपनानी होगी।

 रिजर्व बैंक का यह आकलन प्रेक्षकों की उम्मीदों के ठीक उलट है जिनका मानना था कि नीतिगत समीक्षा से नोटबंदी के बारे में स्थिति स्पष्ट होगी।

 लेकिन रिजर्व बैंक ने नोटबंदी के बाद की अपनी पहली समीक्षा में ब्याज दरों को स्थिर रखने के साथ ही अस्पष्ट नजरिया अपनाकर उद्योग जगत और बैंकरों को भी निराश किया है।

वैसे रिजर्व बैंक ने बुधवार को घोषित अपनी समीक्षा में कुछ स्वागतयोग्य घोषणाएं भी की हैं।

 भले ही रिजर्व बैंक ने नोटबंदी से जुड़े तमाम पहलुओं पर स्थिति साफ नहीं की है लेकिन यह जरूर बताया है कि गत 10 नवंबर को नोट वापसी और पुराने नोट जमा करने की शुुरुआत होने के बाद से अब तक 11.55 लाख करोड़ रुपये मूल्य के नोट बैंकों के पास आ चुके हैं।

 इस आंकड़े ने रिजर्व बैंक की तरफ से सरकार को अप्रत्याशित लाभ दिए जाने की अटकलों को खारिज कर दिया है।

 इसके साथ ही यह सवाल भी खड़ा हो रहा है कि नोटबंदी की पूरी मुहिम से आर्थिक स्तर पर कौन से लाभ हासिल होंगे।

 विशेष तौर पर रिजर्व बैंक ने कहा है कि बैंकों को 10 दिसंबर से 100 फीसदी नकद आरक्षित अनुपात (सीआरआर) रखने की जरूरत नहीं होगी।

 बाजार स्थिरीकरण योजना बॉन्ड की सीमा को चालू वित्त वर्ष के लिए 30,000 करोड़ रुपये से बढ़ाकर 6 लाख करोड़ रुपये किए जाने से ऐसा संभव हो पाया है और इस फैसले से बैंकों पर बोझ कम करने में मदद मिलेगी।

रिजर्व बैंक ने यह भरोसा दिलाने की कोशिश की है कि देश के भीतर पर्याप्त नकदी मौजूद है।

 उसका कहना है कि 100 रुपये और उससे कम मूल्य वाले 19.1 अरब नोट मौजूद हैं जो कि पिछले तीन वर्षों की कुल संख्या से भी अधिक है।

 निष्कर्ष यह है कि अगर रिजर्व बैंक ने नोटबंदी के बाद के हालात को लेकर थोड़ी स्पष्टता दिखाई होती तो बेहतर होता।

 रीपो दर में कटौती से भी बात बन सकती थी, भले ही इससे बाजार का मिजाज बेहतर होने के अलावा कुछ खास हासिल नहीं होता।

, सौजन्य – बिजनेस स्टैंडर्ड।

