समय बोध से दूर (हिन्दुस्तान)।

आइंस्टीन के सापेक्षता-सिद्धांत से जुड़ी एक दिलचस्प कहानी है।

 बात उन दिनों की है, जब अपने सापेक्षता-सिद्धांत और नोबेल पुरस्कार मिलने के बाद आइंस्टीन काफी चर्चा में थे।

 एक दिन सुबह वह पार्क में टहल रहे थे, तो उन्हें एक बच्चा मिला।

 उस बच्चे ने कहा कि मुझे आपका सापेक्षता का सिद्धांत समझना है।

 सापेक्षता के सिद्धांत की गिनती आज भी भौतिक विज्ञान के सबसे जटिल सिद्धांतों में होती है, और उन दिनों तो पोस्ट ग्रेजुएशन कर रहे लोग भी इसे आसानी से नहीं समझ पाते थे।

 लेकिन उस महान वैज्ञानिक ने बच्चे को वह सिद्धांत समझाने का तरीका भी निकाल लिया।

 आइंस्टीन ने कहा कि मान लो, मैं तुम्हारे साथ खेलता हूं, तो दो घंटे बाद भी मुझे यही लगेगा कि जैसे अभी 15 मिनट ही बीते हैं।

 अब मान लो, मैं यहां बैठकर तुम्हारे दादा से बात करूं, तो मुझे 15 मिनट बाद ही ऐसा लगेगा कि जैसे दो घंटे बीत गए हैं।

 हमें पता नहीं कि इस बात से उस बच्चे को सापेक्षता का सिद्धांत कितना समझ आया, लेकिन एक बच्चे को समझाने की कोशिश में आइंस्टीन ने हमारे शारीरिक मनोविज्ञान का एक बहुत बड़ा सच जरूर सामने रख दिया।

 जिन चीजों में हमें बहुत मजा आता है, जिनमें हम सब भूलकर पूरी तरह खो जाते हैं, ऐसी चीजों में अक्सर हमें पता ही नहीं लगता कि समय कैसे बीत गया।

 लेकिन जो चीजें नीरस और उबाऊ होती हैं, उनमें हमें एक-एक पल एक-एक युग की तरह लंबा लगता है।

 यह बच्चों और बड़ों सबके साथ होता है।

 खेलते समय बच्चों को ध्यान ही नहीं रहता कि उन्हें घर भी पहंुचना है और कुछ लोग महफिल की रंगीनियों में इस तरह खो जाते हैं कि सुबह होने पर ही उन्हें सुध आती है।

, पिछले दिनों लंदन के दो शोधकर्ता इस निष्कर्ष पर पहंुचे कि यह सिफत फेसबुक में भी है।

 फेसबुक की लत लगने के कारणों पर शोध कर रहे इन वैज्ञानिकों ने पाया कि फेसबुक सर्फ करने वाले लोगों को अक्सर समय का भान नहीं रहता।

 समय बीतता रहता है और उन्हें इसका अंदाज ही नहीं लगता।

 यूनिवर्सिटी ऑफ कैंट के लेजरॉस गोडीविन और दिनकर शर्मा ने इस शोध के लिए कई तरह के चित्र लोगों को दिखाए।

 तरह-तरह के इन चित्रों में कुछ चित्र फेसबुक से जुड़े हुए थे, बाकी इंटरनेट के दूसरी वेबसाइट्स के।

 उन्होंने पाया कि लोगों ने फेसबुक से जुड़ी तस्वीरों को देखने में ज्यादा समय लगाया, लेकिन मानते वे यही रहे कि उन्होंने ज्यादा समय नहीं लगाया है।

 ऐसा क्यों हुआ।

 या ऐसा क्यों होता है।

, दरअसल, हमारे दिमाग में एक घड़ी होती है, जो मन में समय-बोध पैदा करती है।

 यह घड़ी ही हमें हर सुबह एक वक्त पर जगा देती है और इसी की वजह से रात में एक समय के बाद हमारी आंखें भारी होने लगती हैं।

 इसी की वजह से हम बिना घड़ी देखे यह जान लेते हैं कि आज खाने में ज्यादा वक्त लगा दिया, या फिर आज घर जल्दी पहंुच गए।

 लेकिन इस तरह का समय-बोध सामान्य स्थितियों की बात है।

 जब हम अपने किसी बहुत ही प्रिय काम में खो जाते हैं, तो उसका नशा या उसकी उत्तेजना हमारे भीतर की घड़ी को भरमा देती है या फिर उस पर भारी पड़ने लगती है और समय का हमारा एहसास भी गायब-सा हो जाता है।

 पता ही नहीं चलता कि कब इतना समय बीत गया।

 ऐसे सारी चीजों में जो गुण है, वही सोशल नेटवर्किंग साइट फेसबुक में भी है।

 ऐसी सारी चीजें, सारे खेल, सारे शौक में अगर एक तरह का नशा है, तो एक तरह की छोटी-मोटी सोशल नेटवर्किंग भी होती है।

 दुनिया भर के कॉरपोरेट, मीडिया विशेषज्ञ और तकनीकविद यह जानने की कोशिश करते रहे हैं कि फेसबुक की इस कदर कामयाबी का राज क्या है।

 इस तरह इसे समझना आसान है।

सौजन्य- हिन्दुस्तान।

