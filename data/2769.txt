संपादकीय : सपा की अंतर्कलह से उपजे सवाल (नई दुनिया)।

समाजवादी पार्टी के सुप्रीमो मुलायम सिंह यादव की बुलाई बैठक में उत्तर प्रदेश के मुख्यमंत्री अखिलेश यादव रो पड़े।

 भावुक अखिलेश ने खंडन किया कि उनका इरादा अलग पार्टी बनाने का है।

 लेकिन बैठक स्थल के बाहर अखिलेश और सपा के प्रदेश अध्यक्ष शिवपाल सिंह यादव के समर्थकों के बीच धक्कामुक्की हुई।

 इससे यही साफ हुआ कि पार्टी के अंदर बढ़ी कड़वाहट को फिलहाल परिवार, पिता या पुत्र के नाम पर बहाए गए कुछ आंसू दूर नहीं कर सकते।

 पार्टी नेताओं द्वारा एक-दूसरे के खिलाफ षड्यंत्र और यादव परिवार में दुरभिसंधि की फैली चर्चाओं के बीच संतोषजनक एवं सद्भावपूर्ण समाधान की गुंजाइश बेहद कम है।

 इससे पार्टी कार्यकर्ताओं का मनोबल टूटना लाजिमी है।

 आम संदेश यह गया है कि विधानसभा चुनाव से ठीक पहले सपा ने खुद को बुरी तरह लहूलुहान कर लिया है।

 इससे उप्र में नए तरह के राजनीतिक ध्रुवीकरण की चर्चाएं शुरू हुई हैं।

, बेशक, ताजा घटनाओं से यह धारणा बन सकती है कि सपा मुकाबले में नहीं है।

 तब बसपा के हक में गोलबंद होना भाजपा विरोधी सामाजिक वर्गों की विवशता बन जाएगी।

 संभवत: सपा के दोनों गुट इसे समझ रहे हैं।

 इसीलिए ये अटकलें जोर पकड़ी हैं कि बिहार की तर्ज पर उप्र में भी महागठबंधन बनाने की संभावनाएं वे तलाश रहे हैं।

 उल्लेखनीय है कि अखिलेश समर्थक रामगोपाल यादव को पार्टी से निकालने का एलान करते समय शिवपाल यादव ने उन पर भाजपा से साठगांठ का आरोप लगाया।

 कोशिश नीतीश कुमार और कांग्रेस को यह संदेश देने की है कि बिहार के महागठबंधन से सपा के अलग होने की घटना के ‘खलनायक” रामगोपाल थे।

 ऐसी खबरें हैं कि मुलायम सिंह की तरफ से राष्ट्रीय लोक दल के नेता अजित सिंह से संपर्क किया गया है।

 मगर अतीत में साथी दलों के साथ दगा करने का मुलायम सिंह का रिकॉर्ड इस प्रयास में बाधक बन सकता है।

, दूसरी तरफ अखिलेश खेमे ने ‘स्वच्छ, युवा नेतृत्व और धर्मनिरपेक्ष राजनीति” के बैनर तले प्रभावी गठबंधन बनाने के लिए कांग्रेस, रालोद और नीतीश के जनता दल (यू) को आमंत्रित करने के संकेत दिए हैं।

 वैसे सपा अगर नहीं बंटती है, तब भी महागठबंधन की राह पकड़ना उसकी मजबूरी बनेगी।

 अब अकेले खुद को संभावनापूर्ण विकल्प के रूप में पेश करना उसके लिए कठिन है।

 ऐसे में अल्पसंख्यकों को जोड़े रखना उसके लिए मुश्किल होगा, जो उसके मुख्य वोट बैंक का हिस्सा रहे हैं।

 कांग्रेस और नीतीश का साथ इस हाल में बड़ा सहारा बन सकता है।

 मगर अहम सवाल यह है कि क्या जख्मी और अंतर्कलह से ग्रस्त पार्टी से ये दल जुड़ना चाहेंगे।

 दरअसल, सपा ऐसे अनेक बुनियादी सवालों से घिर गई है।

 इनके जवाब वो नहीं ढूंढ़ पाई, तो उप्र के सियासी समीकरणों में आमूल बदलाव आएगा।

 तब अगले वर्ष आरंभ में होने वाले विधानसभा चुनाव में लड़ाई की लकीरें नए सिरे से खिचेंगी।

, सौजन्य- नई दुनिया।

