भाजपा से ‘आप’ के लिए चले सिद्धू कांग्रेस में पहुंचे (दैनिक भास्कर)।

पंजाब चुनाव के ऐन मौके पर अगर क्रिकेटर और मोटिवेटर नवजोत सिंह सिद्धू कांग्रेस पार्टी में शामिल हुए हैं तो जाहिर है कि कांग्रेस की बयार सही दिशा में बह रही है।

 सिद्धू भाजपा पहले ही छोड़ चुके थे और किसी दूसरी पार्टी की तलाश में थे, जिसमें आम आदमी पार्टी की चर्चा सर्वाधिक थी।

 अगर उन्होंने कांग्रेस पार्टी का दामन थामा है तो वजह यह तो है ही कि ‘आप’ से उनकी बात नहीं बनी लेकिन, कांग्रेस में भी उनकी बात पूरी तरह बन गई है यह स्पष्ट नहीं है।

 सिद्धू की राजनीतिक महत्वाकांक्षा बड़ी है।

वे राज्य के मुख्यमंत्री या उपमुख्यमंत्री बनना चाहते हैं।

 फिर भी वे अपने राज्य या मातृभूमि के दर्द को सबसे ऊपर रखते हैं तो यह उनकी राजनीतिक संवाद शैली है, जो उन्हें लाभ देगी और उस पार्टी को भी जिसने उन्हें अपने साथ जोड़ा है।

 सिद्धू ने पंजाब में बढ़ते नशे के कारोबार को सबसे ज्यादा निशाने पर रखा है, जबकि शिरोमणि अकाली दल और बादल परिवार नशे का नाम लेने को सबसे ज्यादा बुरा मानता है।

 सिद्धू इसी मुद्‌दे पर भाजपा में अकाली दल से संबंध तोड़ने का दबाव बना रहे थे लेकिन, भाजपा साढ़े तीन दशक पुराने अकाली दल से संबंध ऐसे ही नहीं तोड़ने वाली थी।

भाजपा के आंतरिक सूत्रों की दलील है कि अकाली दल को अलग-थलग करने से अलगाववाद के खतरे हैं।

 इसे पंजाब की कांग्रेस समेत दूसरी पार्टियां भी समझती हैं।

 इसके बावजूद इसमें दो राय नहीं कि अकाली दल ने दूसरे कार्यकाल में पंजाब में कुशासन की इंतहा कर दी है।

 इससे उनका भी नुकसान होगा, क्योंकि सुखवीर बादल का पंजाब का मुख्यमंत्री बनने का सपना बड़ी चुनौती में घिर गया है।

 यही देखकर सिद्धू ने बादल को लक्ष्य करके रामधारी सिंह दिनकर की मशहूर पंक्तियां उद्‌धृत करते हुए कहा है कि ‘सिंहासन खाली करो कि जनता आती है’ और कांग्रेस के प्रति प्रेम प्रदर्शित करते हुए कहा है कि कांग्रेस तो मेरे लिए ‘कौशल्या मां’ की तरह है।

इसी पर बादल ने भी तंज किया है और पूछा है कि उनकी कितनी माएं हैं।

 यह सही है कि पंजाब में कांग्रेस की कमान संभाल रहे कैप्टन अमरिंदर सिंह बूढ़े हो चले हैं और सिद्धू उनकी तुलना में युवा हैं लेकिन, कैप्टन की दीवार पार किए बिना या उसमें कोई खिड़की-दरवाजा खोले बिना सिद्धू सत्ता के सिंहासन तक नहीं पहुंच सकते।

 देखना है कि सिद्धू अकालियों पर कितनी तेज तलवार चलाते हैं और कांग्रेस के भीतर कितनी मीठी छुरी से अपना लक्ष्य साधते हैं।

, सौजन्य- दैनिक भास्कर।

