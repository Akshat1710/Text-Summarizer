कल्पेश याग्निक का कॉलम: हार अकेली पड़ जाती है जीत का परिवार बन जाता है (दैनिक भास्कर)।

कल्पेश याग्निक।

हारना, शुरुआत है।

फिर हारना, ख़तरनाक है।

हारते ही जाना, दर्दनाक है।

जीतना, शानदार है।

फिर जीतना, हुनर है।

जीतते ही जाना, हैरानगी है।

– अज्ञात।

संसार ऐसा ही है।

हम सभी जीत के साथ खड़े होते हैं।

 हार के निकट भी नहीं जाना चाहते।

अभी उत्तर प्रदेश सहित पांच राज्यों के चुनाव परिणाम के बाद जिस तरह की चर्चाएं चल रही हैं, वह हमारे इसी स्वभाव को दर्शाती हैं।

किन्तु क्या हम हारने वाले को स्वीकार ही नहीं करना चाहते।

 क्या यह स्वार्थ नहीं है।

 क्या यह सामान्य मानवीय प्रवृत्ति, वास्तव में अमानवीय नहीं है।

चुनाव हो या अन्य क्षेत्र, हार निरन्तर होती रहती है।

इसलिए यह तो सही नहीं है कि हम स्वार्थवश ऐसा कुछ करते हैं।

 क्योंकि उत्तर प्रदेश में भाजपा की प्रचंड जीत किसी को क्या व्यक्तिगत लाभ पहुंचा देगी।

 या कि कांग्रेस की हार से किसी को कौन-सा सेडिस्टिक प्लेज़र मिल जाएगा।

 जब तक कि वह स्वयं राजनीति में न हो।

, संभवत: इसके मूल में मनुष्य का सहज भाव है – कि वह विजय केे प्रति आकर्षित होता है।

संभवत: वह अपनी हार को भुलाना चाहता है।

 संभवत: वह किसी को जीतते हुए देखकर, अनजाने में प्रेरणा प्राप्त करता है।

 अवचेतन में, वह हार के प्रति रोष रखता है।

 इसलिए जीत का आलिंगन करता है।

किन्तु हार को हेय दृष्टि से संभवत: इसलिए भी देखा जाता है कि हारा हुआ व्यक्ति – हार को गरिमा के साथ स्वीकार नहीं करता।

 हारा हुआ, बौखला जाता है।

 स्वाभाविक है।

 किन्तु स्वीकार्य नहीं।

कहने को तो जीत, दंभ लाती है।

 किन्तु व्यावहारिक रूप में हार भी सच को ढंकना चाहती है।

 इसलिए झूठ को ढाल बना लेती है।

 और चूंकि झूठ आसानी से मान्य नहीं होते – इसलिए दंभपूर्ण टीका-टिप्पणी का कारण बनने लगते हैं।

, उत्तर प्रदेश की ऐसी विजय के अनूठे विश्लेषण मिल रहे हैं।

वहीं, पांचों राज्यों की हार-जीत का गहन अध्ययन, अनेक नए तर्कों-कुतर्कों के साथ सामने लाया जा रहा है।

 जो सही है।

 होना ही चाहिए।

इन्हीं में कुछ तो इतने रोचक हैं कि जानकर ना-ना प्रकार के भाव पैदा होते हैं।

 जैसे कि उत्तर प्रदेश में भाजपा जीती कहां हैं।

 28% तो सपा-कांग्रेस के, 22% बसपा के, यानी कुल 50% भाजपा के विरुद्ध गया वोट।

 भाजपा को सिर्फ 40% वोट मिले।

 सीट आ गई वो अलग बात है।

 हारने वाला हमेशा वोटों का प्रतिशत गिनाता है।

 सीटें छुपाकर।

 और दूसरा, हम अपनी बात जनता तक पहुंचा नहीं पाए।

 तो क्यों नहीं पहुंचा पाए।

 किसने रोका।

, सबसे अधिक प्रचलित हो रहा है – भाजपा इसलिए जीती क्योंकि लोग जाति-मज़हब की राजनीति से ऊब गए हैं – विकास चाहते हैं।

 अब उत्तर प्रदेश में भाजपा ने कौन-सा विकास कर दिया है।

 वर्षों से तो वह राज्य में सत्ता में ही नहीं है।

 दूसरा यह कि इतने सारे केन्द्रीय मंत्री उत्तर प्रदेश से हैं – उन्होंने ऐसी कोई बड़ी विकास योजना केन्द्र से मंजूर नहीं करवाई, जिससे ‘विकास चाहते हैं’ वाली बात सिद्ध हो सके।

 फिर न तो काशी को क्योटो बनाया जा सका है, न ही गंगा साफ़ दिख रही है।

उल्टे, विकास का मैदानी काम तो अखिलेश यादव सरकार ने किया है।

 बड़े-बड़े प्रोजेक्ट बनाकर लोगों को दे दिए।

 इसी आधार पर तो परिणाम से पहले देशभर में अखिलेश-डिम्पल की जोरदार प्रशंसा हो रही थी।

 हर तरफ़ वे ही दिखाई पड़ते थे।

काफ़ी कुछ वैसा ही, जैसा कि 2014 लोकसभा चुनावों से पहले ‘राजनीति को उल्टा कर देने में सक्षम’ बताकर आम आदमी पार्टी दिखाई पड़ती थी।

फिर क्या हुआ।

 अचानक सबके स्वर बदल गए।

, अखिलेश के सारे काम ‘शहरी’ लगने लगे।

 शुरुआती जुमला कि ‘साढ़े तीन मुख्यमंत्री हैं – जिनमें तीन अलग, आधे अखिलेश हैं’ याद आने लगा।

जो लोग समाजवादी पार्टी के यादवी पारिवारिक नाटक को विस्तार और चाव से प्रतिदिन समझाते-बताते थे – वे अब जाकर उसे ‘नाटक’ मान रहे हैं।

 फिर जाटवों की व्याख्या, संख्या और मुसलमानों-दलितों के गणित समझाते हुए मायावती के भारी वोट बैंक की बात कर उन्हें 80 से 120 सीटें तक दे रहे थे – वे कहने लगे – बसपा अब ख़त्म है।

 वे भाजपा की बोली बोलने लगे – कि मायावती के करोड़ों रुपये को बैंक खातों में बताने से लोगों का भरोसा टूटने लगा।

 यही हाल कांग्रेस का रहा।

जिस पार्टी ने 24 वर्ष बाद ब्राह्मण मुख्यमंत्री की नई चाल चली- वह 75 के आसपास की शीला दीक्षित को लाई – और अनेक प्रकार के कौतुक कर, यकायक सपा से मिल गई।

 सारा वोट बैंक बिखर गया।

कौन-सा वोट बैंक।

था ही कहां।

सौ से अधिक स्थानों पर रोड शो किए थे राहुल गांधी ने पिछले विधानसभा चुनावों में।

 सभी जगह कांग्रेस हारी थी।

 तीसरे स्थान पर अधिकांशत: रही।

 खूब जमानत जब्त हुई थी।

 वैसा ही इस बार भी हुआ।

 किन्तु ‘यूपी के लड़के’ नहीं माने।

 अब कहा जा रहा है – यूपी की गंभीर राजनीति में ‘लड़के’ वाला नारा ग़लत माना गया।

अब जीत का तो ऐसा आलम है कि हारने वालों के ‘गधे’ बुरे थे – और जीतने वालों का ‘शमशान-कब्रिस्तान’ सब सही और अच्छा।

वेस्टर्न यूपी में तो भाजपा को कोई पूछने वाला नहीं है – कहने वाले अब बता रहे हैं मुज़फ्फरनगर के दंगों से मुस्लिम टूट चुके थे।

, ‘नोटबंदी ने तो छोटे व्यापारियों को ऐसा बरबाद किया है कि प्रधानमंत्री को जवाब मिलेगा वेस्टर्न यूपी से’ – अब कह रहे हैं कि नोट की कमी से परेशान लोग नरेन्द्र मोदी की नीयत पर भरोसा करते हैं।

देवबंद का दिलचस्प किस्सा है।

 इस्लामिक आंदोलन का जनक देवबंद इलाका 65-70% मुसलमान जनसंख्या वाला है।

 यहां भाजपा का जीतना सबको चौंका गया।

 अब तर्क दिए जा रहे हैं :।

देवबंद हमेशा से हिन्दू उम्मीदवार ही जिताता आ रहा है।

 (सपा-बसपा ही होते थे, यह अब कोई बात नहीं कर रहा।

) या कि यह कि वहां 3 लाख वोटरों में से 2 लाख हिन्दू हैं।

 इसलिए भाजपा का जीतना तय था।

या देवबंद शुरू से हिन्दू-मुस्लिम एकता का प्रतीक रहा है – बाबरी दंगों के बाद भी यहां भाईचारा था – इसलिए भाजपा को मिल-जुलकर जिताया।

, भाजपा की जीत में उज्ज्वला स्कीम में ग़रीबी की रेखा से नीचे जीने वालों को सिलेंडर बांटने की बड़ी भूमिका सामने आई है।

 इसका भी बड़ा किस्सा है।

अखिलेश ने हारने के बाद गिनाया था कि यहां जगह-जगह सिलेंडर बांट दिए – उसी से तो कीमतें बढ़ गईं।

 वास्तव में ऐसा ही हुआ।

पंजाब-गोवा मतदान के ठीक पहले फरवरी में गैस सिलंेडर के दाम 66 रु. बढ़ा दिए गए थे।

 फिर उत्तर प्रदेश चुनाव के तीसरे चरण में 86 रु. बढ़ा दिए गए।

 अब तक की सबसे बड़ी मूल्यवृद्धि।

 भारी जोखिम ली मोदी सरकार ने।

 अब तर्क दिए जा रहे हैं कि नहीं, केल्कुलेटेड रिस्क ली थी।

मोदी, उत्तर प्रदेश के ग़रीबों में यही सिद्ध करना चाहते थे कि उनकी सरकार ग़रीबों के साथ है।

 सिर्फ़ ग़रीबों के साथ।

यानी अमीरों के खिलाफ़।

नोटबंदी को भी अमीरों के खिलाफ कदम कहकर अधिक प्रचारित किया, बजाए कि कालेधन के खिलाफ।

वैसे ही सिलेंडर के दाम।

 सक्षम अमीरों के लिए बढ़ाए गए।

 ताकि ग़रीबों को और मुफ़्त सिलेंडर दिए जा सकें।

 1 करोड़ 90 लाख कुल उज्ज्वला सिलेंडर में से 50 लाख अकेले उत्तर प्रदेश में बांटे गए।

किन्तु हार को गरिमा से न लेते हुए मायावती ने इलेक्ट्रॉनिक वोटिंग मशीनों (ईवीएम) में ही घपला करने का आरोप जड़ दिया।

 यही अरविन्द केजरीवाल ने किया।

 उन्होंने तो 20 से 25% तक आम आदमी पार्टी केे वोट ईवीएम में गड़बड़ी करवा कर चुराने के आरोप लगा दिए।

, पंजाब में सबसे ज्यादा विरोध था बिक्रमसिंह मजीठिया का।

 फिर था सुखबीर का।

 फिर परकाशसिंह बादल का।

 तो हारने चाहिए थे।

 तीनों जीत गए।

 सबसे लम्बा 16 साल का आंदोलन था मणिपुर की इरोम शर्मिला का।

 हार गई।

 सिर्फ 90 वोट मिले।

अब आ रहा है कि इरोम शर्मिला का संघर्ष चुनावी राजनीति के योग्य नहीं था।

 हालांकि यह भी आ रहा है कि उनका राजनीति में उतरना सही था।

 मजीठिया, सुखबीर, परकाशसिंह क्यों नहीं जीतेंगे।

 उनकी पार्टी काे हरा दिया।

 बस इतनी सज़ा काफी है।

, सारे बाहुबली जीत गए।

 बताया जा रहा है कि बाहुबली अपने क्षेत्र का अच्छा ध्यान रखते हैं।

 इसलिए जीतते ही हैं।

 और सारे दुष्कर्म के आरोपी हार गए।

 तो कहा जा रहा है कि छवि खराब थी।

 हारना ही था।

 अमेठी-रायबरेली में कांग्रेस हार गई।

 कह रहे हैं राहुल ने प्रचार किया इसलिए।

 और प्रियंका ने प्रचार नहीं किया इसलिए।

कांग्रेस के बहाने हर जगह अजीब ही रहे।

 हारे-तो राहुल गांधी के कारण।

 जीते – तो कैप्टन अमरिन्दर सिंह के कारण।

 वहां यही बहस छिड़ी हुई है।

बजाए कि संघर्ष की लम्बी राह पकड़ने के, सारे हारे अपने-अपने बचाव में उतर आए हैं।

और, दंभ में आने के बजाए, मोदी ने ‘न बैठूंगा, न बैठने दूंगा’ का नया नारा दे दिया है।

 और भाजपा कार्यकर्ता कहीं लोगों से दूर न होते जाएं – जैसा कि कांग्रेस होती रही है – इसलिए उन्हें 12वीं कक्षा से ही छात्रों से मोबाइल के जरिये जुड़ने का अभियान बता दिया है।

, हार अकेली पड़ जाती है।

जीत का परिवार बन जाता है।

इसलिए, दोनों को पाने वालों को एक ही बात ध्यान रखना है :, आंखें मींच कर नहीं रखनी।

 हम हमेशा आंखें खुली रखें, असंभव है।

 किन्तु रखनी ही होंगी।

, क्योेंकि ‘आंखों में धूल झोंकना’ मुहावरा लगता ऐसा है कि खुली आंखों के लिए बना होगा – वास्तव में वह धूल झोंकने से बंद हुई आंखों का कारण बताता है।

 यानी धोखा – जो आंखें बंद रखने से व्यक्ति खाता है।

(लेखक दैनिक भास्कर के ग्रुप एडिटर हैं।

)।

सौजन्य- दैनिक भास्कर।

