बजट : राहत की अपेक्षा (राष्ट्रीय सहारा)।

वित्त मंत्री अरुण जेटली द्वारा प्रस्तुत किए जाने वाले वित्तीय वर्ष 2017-18 के नए बजट से नोटबंदी से हो रही आरंभिक मुश्किलों के बीच देश के करोड़ों लोगों द्वारा राहत और विकास की नई अपेक्षाएं की जा रही हैं।

 इन दिनों देश-दुनिया के आर्थिक संगठनों की विभिन्न अध्ययन रिपोटरे में कहा जा रहा है कि नोटबंदी के बाद चालू वित्तीय वर्ष 2016-17 में भारत की विकास दर कम होगी, लेकिन नए वित्तीय वर्ष 2017-18 के बजट के तहत संभावित राहतकारी और विकासमूलक प्रावधानों से भारत की विकास दर बढ़ते हुए दिखाई देगी।

 उल्लेखनीय है कि हाल ही में 13 दिसम्बर को एशियन डवलपमेंट बैंक (एडीबी) ने विमुद्रीकरण, कमजोर निवेश तथा कृषि क्षेत्र में नरमी के मद्देनजर 2016-17 के लिए भारत की वृद्धि दर का अनुमान 7.4 प्रतिशत से घटाकर 7.0 प्रतिशत कर दिया है।

 लेकिन नए वर्ष में विकास की संभावनाओं के मद्देनजर 2017-18 के लिए भारत की वृद्धि दर 7.8 प्रतिशत अनुमानित की है।

 रिजर्व बैंक ने भी वर्ष 2016-17 में सकल घरेलू उत्पाद (जीडीपी) की वृद्धि दर के अनुमान को 7.6 फीसदी से घटाकर 7.1 फीसद कर दिया है।

 निश्चित रूप से 2017-18 का नया बजट उद्योग-कारोबार के परिदृश्य के मद्देनजर प्रोत्साहनदायक होगा।

 पिछले दिनों उद्योग-व्यापार संगठन एसोचैम ने अपनी रिपोर्ट में कहा है कि नोटबंदी के बाद विनिर्माण क्षेत्र की वृद्धि रफ्तार धीमी पड़ गई।

 नकदी की कमी के चलते घरेलू खपत कमजोर पड़ने से वस्तुओं के उत्पादन और कारोबार प्रभावित हुए।

 बाजारों में ग्राहकों की कमी हो गई है।

 ऐसे में अब अर्थव्यवस्था को सुस्ती से बचाने के लिए नकदी पर राशनिंग जल्द बंद करनी होगी।

 लोगों की क्रय शक्ति बढ़ाने के लिए सरकार को जहां एक ओर उद्योग-कारोबार को प्रोत्साहन देने होंगे, वहीं सार्वजनिक व्यय बढ़ाने के लिए कदम उठाने होंगे।

 दुनिया की प्रमुखतम रेटिंग एजेंसियों मूडीज और एसएंडपी ने कहा है कि नोटबंदी से उद्योग-कारोबार और जीडीपी में कमी आने से भारत की निवेश रेटिंग प्रभावित होगी।

 कुछ महीनों तक भारतीय अर्थव्यवस्था कमजोर होगी।

 लेकिन अगले वित्तीय वर्ष 2017-18 में नोटबंदी का लाभ दिखाई देगा।

 मूडीज ने यह भी कहा है कि जो आर्थिक एवं संस्थागत सुधार किए जा रहे हैं, उनके सकारात्मक परिणाम आने पर भारत की रेटिंग बढ़ाई जा सकेगी।

 नए वर्ष में नोटबंदी के दर्द पर मरहम लगाने की तैयारी की जा रही है।

 किसान, निम्न-मध्य वर्ग, छोटे उद्यमी-कारोबारी, युवा वर्ग के लिए विशेष राहतकारी योजनाएं तैयार की जा रही हैं।

 नए बजट के तहत प्रत्यक्ष-अप्रत्यक्ष करों की दर घट सकती है।

 चूंकि एक ओर देश के बाजार मांग की भारी कमी का सामना कर रहे हैं।

 लोगों के पास चीजें और सेवाएं खरीदने के लिए पर्याप्त रुपया नहीं है तथा लोगों की क्रय शक्ति घटी हुई है।

 वहीं दूसरी ओर निवेश और मांग की कमी के कारण उद्योग-कारोबार की रफ्तार नहीं बढ़ने से नौकरियां घटने की चिंताएं दिखाई दे रही हैं।

 इतना ही नहीं, जहां वर्ष 2017 में नियंतण्र आर्थिक मंदी से भारत भी प्रभावित हो सकता है।

 वहीं पेट्रोलियम निर्यातक देशों के संगठन ओपेक द्वारा प्रतिदिन 12 लाख बैरल कच्चा तेल उत्पादन में कमी करने के निर्णय से अपनी जरूरत का 80 फीसद तेल आयात करने वाले भारत में भी तेल की कीमतें बढ़ेंगी।

 ऐसे में वर्ष 2017-18 के नए बजट के तहत अर्थव्यवस्था में निवेश बढ़ाना, उत्पादकता बढ़ाना और घरेलू मांग का निर्माण करना प्रमुख लक्ष्य रखा जा सकता है।

 अर्थ विशेषज्ञों का मानना है कि उपभोग स्तर बढ़ाने और मांग बढ़ाने के लिए कुछ विशेष उपायों की घोषणा नए बजट में की जा सकती है।

 उल्लेखनीय है कि 8 दिसम्बर को केंद्र सरकार ने कैशलेस ट्रांजेक्शन को बढ़ावा देने के लिए डिजिटल पेमेंट पर पेट्रोल-डीजल, रेल टिकट, सर्विस टैक्स और बीमा प्रीमियम पर जो रियायतें घोषित की हैं, उनसे लोगों की कुछ क्रय शक्ति बढ़ेगी।

 लेकिन बड़ी संख्या में लोगों की क्रय शक्ति बढ़ाने के लिए सरकारी परियोजनाओं के तहत रोजगार, उद्योग और कारोबार के लिए प्रोत्साहन के कदमों की भी जरूरत है।

 लेकिन ऐसा एक मौका हमारे हाथों से निकाल गया है।

 बड़े मूल्य के नोटों को वापस लेने की प्रक्रिया के चलते उद्योग-कारोबार पर असर पड़ने के मद्देनजर ब्याज दरों में कटौती की अपेक्षा की जा रही थी।

 उद्योग-कारोबार की निगाहें उर्जित पटेल की अध्यक्षता में 7 दिसम्बर को होने वाली मौद्रिक नीति समिति की बैठक की ओर लगी हुई थी, लेकिन इस बैठक में नीतिगत दरों में कोई बदलाव नहीं किया गया।

 रिजर्व बैंक ने कहा है कि वह विकास दर में गिरावट के बजाय महंगाई की जोखिम को लेकर ज्यादा चिंतित है।

 चूंकि नोटों की कमी ने महंगाई घटाई है।

 खुदरा महंगाई अक्टूबर, 2016 में 3.63 फीसद रह गई है।

 ऐसे में अब रिजर्व बैंक द्वारा नए वर्ष 2017 में ब्याज दर घटाकर घरेलू मांग के निर्माण के लिए एक ओर उद्योग-कारोबार को प्रोत्साहन देना होगा, वहीं दूसरी ओर नए बजट में अर्थव्यवस्था में सुधार के लिए सरकारी निवेश में वृद्धि करना होगी।

 बुनियादी ढांचागत क्षेत्र में सार्वजनिक निवेश ही फिलहाल श्रेष्ठ विकल्प के तौर पर नजर आ रहा है।

 इससे पैदा होने वाली मांग निजी निवेश को प्रोत्साहन दे सकती है।

 देश में लोगों को रोजगार देकर उनकी क्रय शक्ति बढ़ाने के लिए बड़े पैमाने पर सड़क, आवास, बंदरगाह, विद्युत निर्माण आदि क्षेत्रों की कार्यरत योजनाओं को शीघ्र पूरा करने का अभियान शुरू किया जाना होगा।

 इसके अलावा, आज के हालात में कोईविकल्प नजर नहीं आ रहा।

 हम आशा करें कि आगामी वर्ष 2017-18 के बजट में सरकार अर्थव्यवस्था को गतिशील बनाए रखने के लिए एक ओर आम आदमी की क्रय शक्ति बढ़ाने के लिए तत्काल रोजगार बढ़ाने वाली सार्वजनिक परियोजनाओं पर व्यय बढ़ाएगी, वहीं दूसरी ओर उद्योग-कारोबार और निर्यात क्षेत्र के चेहरे पर कुछ मुस्कराहट देने के लिए उपयुक्त राहतकारी बजट प्रावधान करेगी।

 साथ ही, टैक्स रियायतों से लोगों को लाभान्वित करेगी।

 ऐसे कदमों से ही नोटबंदी के लाभ दिखाई देंगे।

 साथ ही, ऐसे कदमों से अगले वित्त वर्ष 2017-18 में आम आदमी, किसान, निम्न-मध्यम वर्ग तथा उद्योग-कारोबार और संपूर्ण अर्थव्यवस्था आगे बढ़ती हुई दिखाई देगी।

, – जयंतीलाल भंडारी।

सौजन्य – राष्ट्रीय सहारा।

