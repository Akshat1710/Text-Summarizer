संपादकीय : बिहार की जायज मांग (दैनिक जागरण)।

इसे दुर्भाग्यपूर्ण ही माना जाएगा कि बिहार को अपने हिस्से की आवंटित करीब 5500 करोड़ रुपये धनराशि के लिए केंद्र सरकार से बार-बार आग्रह करना पड़ रहा है।

 मुख्यमंत्री नीतीश कुमार ने प्रधानमंत्री को पत्र लिखकर आग्रह किया है कि यह धनराशि इसी वित्तीय वर्ष में जारी कर दी जाए।

 वास्तव में यह नौबत नहीं आनी चाहिए।

 केंद्र सरकार को यह धनराशि स्वत: जारी कर देनी चाहिए।

 दरअसल, ऐसे प्रसंगों से यह संदेश जाता है कि केंद्र सरकार राजनीतिक कारणों से बिहार की हकमारी कर रही है।

 विधानसभा चुनाव के बाद प्रधानमंत्री ने अपने बिहार दौरे में आश्वस्त किया था कि केंद्र सरकार हर तरह से बिहार की मदद करेगी।

 उन्होंने यह भी कहा था कि बिहार के विकास के बिना देश का विकास नहीं हो सकता।

 प्रधानमंत्री के इस आश्वासन से उन सभी लोगों ने राहत की सांस ली थी जिन्हें आशंका थी कि विधानसभा चुनाव अभियान की कड़वाहट का असर केंद्र और बिहार के संबंधों पर पड़ेगा।

 बहरहाल, इसके विपरीत अक्सर ऐसे प्रसंग सामने आ रहे हैं जिनसे संकेत मिलता है कि बिहार के हक और अपेक्षाओं को लेकर केंद्र सरकार का रुख उदारतापूर्ण नहीं है।

 यदि यह गलतफहमी है तो इसके लिए भी केंद्र सरकार ही जिम्मेदार है।

 कोई सत्तारूढ़ दल या गठबंधन किसी प्रतिपक्षी नेता की राजनीतिक महत्वाकांक्षाओं पर नियंत्रण नहीं कर सकता।

 जहां तक नीतीश कुमार का सवाल है, उन्होंने केंद्र सरकार के साथ गुण-दोष आधारित स्वस्थ संबंध रखने का प्रयास किया है।

 वह कई ऐसे अवसरों पर प्रधानमंत्री नरेंद्र मोदी के साथ खड़े दिखते हैं जिसकी समकालीन राजनीति में उम्मीद नहीं की जाती।

 प्रधानमंत्री द्वारा अचानक पाकिस्तान पहुंचकर नवाज शरीफ को उनके जन्मदिन की बधाई देने, जीएसटी, सर्जिकल स्ट्राइक तथा नोटबंदी प्रकरण ऐसे ही उदाहरण हैं जब नीतीश कुमार परंपरागत विपक्षी राजनीति की लीक तोड़कर राष्ट्रीय भाव से केंद्र सरकार के साथ खड़े दिखे।

 राष्ट्रीय राजनीति में अहम विपक्षी चेहरा माने जा रहे नीतीश कुमार से आखिर और कितनी सदाशयता की अपेक्षा है।

यह सच्चाई केंद्र सरकार से छिपी नहीं है कि विभिन्न कारणों से बिहार की वित्तीय स्थिति बहुत मजबूत नहीं है।

 पूर्ण शराबबंदी लागू किए जाने से हुई राजस्व हानि इनमें से एक वजह है।

 राज्य सरकार ने कई करों में बढ़ोतरी करके इस घाटे को किसी हद तक पाटने की कोशिश की लेकिन इससे चुनौतियां खत्म नहीं हुईं।

 यह भी गौरतलब है कि भविष्य में सरकारी कर्मचारियों को सातवें वेतन आयोग की अनुशंसा के अनुरूप वेतनमान भी दिया जाना है जिससे सरकारी खजाने पर बड़ा बोझ पड़ेगा।

 ऐसी परिस्थिति में आवश्यक है कि केंद्र सरकार बिहार को उदारतापूर्वक वित्तीय सहायता दे ताकि ङ्क्षहदी बेल्ट का यह प्रमुख राज्य विकास की राष्ट्रीय रफ्तार के साथ आत्मविश्वासपूर्वक कदमताल कर सके।

 उम्मीद की जानी चाहिए कि मुख्यमंत्री के पत्र को प्रधानमंत्री गंभीरता से लेंगे तथा कम से कम इस मुद्दे पर अब और पत्राचार की जरूरत नहीं पड़ेगी।

 बिहार सरकार के अधिकारियों को भी चाहिए कि केंद्र सरकार द्वारा आवंटित धनराशि का समयबद्ध इस्तेमाल करके उपयोगिता प्रमाणपत्र प्रेषित करते रहें ताकि धनराशि आवंटन में कोई तकनीकी बाधा न रहे।

 वैसे आपदा के मामलों में तकनीकी कारणों को तवज्जो नहीं दिया जाना चाहिए।

 देश के विकास के लिए बिहार का विकास जरूरी है, यह धारणा कार्यप्रणाली में भी दिखनी चाहिए।

 स्थानीय संपादकीय : बिहार , सौजन्य- दैनिक जागरण।

