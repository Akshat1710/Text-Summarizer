कीमती तो हो गए, बेशकीमती कब बनेंगे पुजारा (हिनदुस्तान)।

शिवेंद्र कुमार सिंह, वरिष्ठ खेल पत्रकार।

बीसीसीआई ने अपने सालाना करार में चेतेश्वर पुजारा, रवींद्र जडेजा और मुरली विजय को ‘ए’ ग्रेड में शामिल कर लिया है।

 इस श्रेणी में विराट कोहली, महेंद्र सिंह धौनी, आर अश्विन और आजिंक्य रहाणे पहले से थे।

 इस ग्रेड के खिलाड़ियों को बीसीसीआई की तरफ से सालाना दो करोड़ रुपये दिए जाएंगे।

 पहले यह रकम एक करोड़ रुपये थी।

 जिन तीन खिलाड़ियों को ‘ए’ ग्रेड में शामिल किया गया है, उनमें चेतेश्वर पुजारा पर बात करना जरूरी है।

 पुजारा इस वक्त भारतीय बल्लेबाजी के केंद्र में हैं।

 उनकी बदौलत भारतीय टीम ने पिछले कुछ साल में शानदार प्रदर्शन किया है।

 बावजूद इसके पुजारा को वैसी लोकप्रियता नहीं मिली, जिसके वह हकदार हैं।

, जरा रांची टेस्ट को याद कीजिए।

 ऑस्ट्रेलिया की टीम ने पहली पारी में 451 रन बनाए थे।

 325 रन के स्कोर तक पहुंचते-पहुंचते भारतीय टीम के छह बल्लेबाज पवेलियन लौट चुके थे।

 जिस कड़ी प्रतिस्पद्र्धा में यह सीरीज खेली जा रही है, उसमें 50-60 रन की बढ़त भी अगर कंगारुओं को मिल जाती, तो मैच का नतीजा बदल सकता था।

 यही बात पुजारा के दिमाग में चल रही थी।

 उन्होंने क्रीज पर डेरा डाल दिया।

 वह सधी हुई बल्लेबाजी करते रहे।

 निचले क्रम के बल्लेबाजों में विकेटकीपर ऋद्धिमान साहा ने भी उनका भरपूर साथ दिया।

 पुजारा ने दोहरा शतक लगाया, तो वहीं साहा ने भी शतक जड़ा।

 अपने इस दोहरे शतक में पुजारा ने सबसे ज्यादा गेंद खेलने का राहुल द्रविड़ का रिकॉर्ड तोड़ा।

 672 मिनट यानी 11 घंटे से भी ज्यादा वक्त तक उन्होंने बल्लेबाजी की।

 नतीजा भारतीय टीम ने ऑस्ट्रेलिया पर करीब 150 रनों की बढ़त ले ली, जिसके बाद भारतीय टीम ने कंगारुओं पर दबाव तो बनाया, लेकिन कंगारुओं ने भी सधी हुई बल्लेबाजी करते हुए मैच बचा लिया।

 ऑस्ट्रेलिया के पूर्व कप्तान माइकल क्लार्क ने कहा भी कि अगर पुजारा रांची टेस्ट में दोहरा शतक नहीं लगाते, तो भारतीय टीम मैच हार जाती।

, खैर, इससे पहले की भी थोड़ी बात कर लें।

 साल 2016-17 सीजन में पुजारा 1,259 रन बना चुके हैं।

 इसमें चार शतक शामिल हैं।

 पिछले दस टेस्ट मैचों में उन्होंने तीन शतक, एक दोहरा शतक और चार अद्र्ध-शतक लगाया है।

 जरूरत पड़ने पर वह पारी की शुरुआत करते हैं।

 जैसा कि उन्होंने 2015 में श्रीलंका में किया था और शानदार शतक लगाया था।

 यहां तक तो वे सारी बातें हुईं, जो हम सबने देखीं।

 क्रिकेट दिग्गजों ने देखी।

 बावजूद इसके कभी इस बात पर चर्चा नहीं हुई कि पुजारा आखिर ‘स्टार’ क्यों नहीं हैं।

 इस मामले में क्या वह अपने पूर्ववर्ती नंबर तीन बल्लेबाज राहुल द्रविड़ की तरह ही हैं, जो चाहे जितनी भी शानदार बल्लेबाजी कर दें, पर आम क्रिकेटप्रेमी उन्हें ‘स्टार’ नहीं मानते थे।

 यह भी सच है कि द्रविड़ ने कभी खुद से यह कोशिश नहीं की कि वह सुर्खियां बटोरें।

, शायद पुजारा भी सुर्खियों से दूर रहना पसंद करते हैं।

 ऐसा इसलिए, क्योंकि रांची टेस्ट के बाद दो तस्वीरें सामने आईं।

 एक तरफ, विराट कोहली जब प्रेस कॉन्फ्रेंस के लिए आए, तो उन्होंने कहा भी कि पुजारा टीम के लिए बेशकीमती खिलाड़ी हैं।

 वह मुश्किल परिस्थितियों में बल्लेबाजी के लिए हमेशा तैयार रहते हैं, पर दूसरी तस्वीर अच्छी नहीं थी।

 कुछ लोगों ने सवाल किया कि अगर विराट कोहली बल्लेबाजी करते, तो क्या भारत जीत पाता।

 ऐसा ही एक सवाल सुनील गावस्कर से भी पूछा गया।

 गावस्कर ने पुजारा की तारीफ करते हुए सवाल को खारिज कर दिया।

, क्या यह सोचने का वक्त नहीं है कि इस तरह के सवाल दिमाग में आए भी कैसे।

 कहीं ऐसा तो नहीं कि सुर्खियों से दूर रहने की पुजारा की आदत उन्हें ही भारी पड़ने लगी है।

 वह क्रीज पर चाहे जितनी अहम पारी खेल लें, आम लोग कोहली की बल्लेबाजी का इंतजार करते हैं।

 आईपीएल में उन्हें खरीदार नहीं मिलता।

 उनके घरेलू राज्य की टीम भी उनमें दिलचस्पी नहीं दिखाती।

 हो सकता है कि सिर्फ टेस्ट क्रिकेट पर ‘फोकस’ करने के इरादे से पुजारा आईपीएल से दूरी बनाते हों, पर यदि ऐसा है, तो यह बात सामने आनी चाहिए।

 यदि नहीं, तो यह बात अखरती है।

 सोचकर देखिए, अजीब संयोग है कि द्रविड़ के संन्यास के बाद पुजारा ने सिर्फ टीम में उनकी जगह ही नहीं ली, बल्कि आदतें व किस्मत भी वैसी ही ले लीं, जहां उनके बहाए पसीने पर वाहवाही किसी और को मिलती है।

(ये लेखक के अपने विचार हैं), सौजन्य- हिन्दुस्तान।

