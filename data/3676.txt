नौकरियों की उम्मीदों के बीच चिंताजनक बेरोजगारी दर (दैनिक भास्कर)।

भारत में नौकरियों की स्थिति के बारे में अगर गैर-सरकारी सर्वेक्षणों की रिपोर्टों से अच्छे दिनों की उम्मीद पैदा होती है तो सरकारी रिपोर्टों से वह ठंडी पड़ जाती है।

 ब्रिटिश संस्था माइकल पेज के अध्ययन को देखें तो यह आशा पैदा होती है कि 2017 में भारत में नौकरियां बढ़ेंगी।

 पेज ने देश की तीन सौ कंपनियों के सर्वे के बाद बताया है कि 60 प्रतिशत कंपनियां नए कर्मचारी लाने की तैयारी में हैं।

 साथ ही 88 प्रतिशत नियोक्ता छह से पंद्रह प्रतिशत वेतन वृद्धि भी करना चाहते हैं।

 इनमें अस्सी प्रतिशत नियोक्ता यह भरोसा दे रहे हैं कि नौकरियां बढ़ेंगी, लेकिन 44 प्रतिशत कर्मचारी कम वेतन के कारण नौकरियां छोड़ने की तैयारी भी किए हुए हैं।

दूसरी तरफ भारत की बेरोजगारी दर पिछले पांच वर्षों में सबसे ज्यादा हो जाने से नए किस्म की चिंता पैदा हुई है।

 लेबर ब्यूरो की 2015-16 के बारे में पेश रिपोर्ट के अनुसार भारत में बेरोजगारी दर पांच प्रतिशत है।

 इनमें महिलाओं की बेरोजगारी दर 8.7 प्रतिशत जबकि पुरुषों की 4.3 प्रतिशत है।

 स्थिति यह है कि देश के 77 प्रतिशत घरों में नियमित वेतन नहीं आता और न ही वहां कोई वेतनभोगी व्यक्ति है।

 इन्हीं आंकड़ों को अगर मासिक आधार पर देखा जाए तो 16 नवंबर 2016 को आई रिपोर्ट के अनुसार भारत की बेरोजगारी दर 6.06 प्रतिशत है।

 इनमें शहरी बेरोजगारी 7.14 तो ग्रामीण बेरोजगारी 5.5 प्रतिशत है।

 सर्वाधिक बेरोजगारी वाला राज्य गोवा और सबसे कम बेरोजगारी वाला राज्य चंडीगढ़ है।

 अगर गोवा में यह दर 20.5 प्रतिशत मासिक है तो चंडीगढ़ में 0.0 प्रतिशत रही है।

 इस लिहाज से 1.2 प्रतिशत के साथ गुजरात की स्थिति भी बेहतर है।

यह कह पाना मुश्किल है कि नोटबंदी के फैसले का अर्थव्यवस्था और रोजगार पर क्या फर्क पड़ेगा।

 उम्मीद तो है कि सरकार के पास काफी काला धन आया है और वह उसे विकास और समाज कल्याण के कामों में लगा सकेगी।

 इससे सरकार अपने कर्मचारियों को वेतन की बकाया राशि भी दे सकती है और सरकारी क्षेत्र में नई नौकरियां भी पैदा कर सकती है।

 लेकिन इसी के साथ अनौपचारिक और असंगठित क्षेत्र में कारोबार सिकुड़ने और नौकरियां कम होने के आसार हैं।

 काले धन या बेहिसाब संपत्ति पर टिका कारोबार या तो बंद हो जाएगा या वह अपने कर्मियों की छंटनी करेगा।

 इस अस्पष्ट स्थिति में यह तो तय है कि जब तक मौद्रिक स्थिरता नहीं आती तब तक नौकरियों के विस्तार की उम्मीदें पूरी नहीं होंगी।

सौजन्य – दानिक भास्कर, 18-11-20116।

