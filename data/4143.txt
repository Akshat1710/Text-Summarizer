संपादकीय : ट्रंप-मोदी की गुफ्तगू (नईदुनिया)।

अमेरिकी राष्ट्रपति का पद संभालने के बाद डोनाल्ड ट्रंप ने विदेशी नेताओं से संपर्क के क्रम में भारत के प्रधानमंत्री नरेंद्र मोदी को खास अहमियत दी है।

 राष्ट्राध्यक्षोंशासनाध्यक्षों के बीच मोदी पांचवें नेता बने, जिन्हें ट्रंप ने फोन किया।

 कनाडा व मेक्सिको अमेरिका के पड़ोसी हैं, जिनसे उसका खास साबका है।

 इसराइल अमेरिका की विदेश नीति में विशेष महत्व रखता है।

 उससे जुड़े मसलों में मिस्र की भूमिका है।

 अत: उन चार देशों के सरकार प्रमुख ट्रंप की प्राथमिकता बने, यह लाजिमी है।

 उनके बाद ट्रंप ने भारतीय प्रधानमंत्री से संपर्क किया और उनके प्रति अपना सद्भाव जताया।

 कूटनीतिज्ञों ने इसे भारत से बेहतर संबंध रखने तथा इसे और आगे बढ़ाने की ट्रंप की इच्छा का संकेत माना है।

 भारत-अमेरिका संबंध जॉर्ज बुश जूनियर व बराक ओबामा के कार्यकाल में भी खूब प्रगाढ़ हुए।

 इन रिश्तों को और आगे बढ़ाने पर दोनों देशों में आम सहमति है।

 बीजिंग, मास्को, टोक्यो या किसी पश्चिमी योरपीय राजधानी से संवाद करने से पहले ट्रंप का नई दिल्ली को याद करना इसी सहमति की पुनर्पुष्टि है।

, अपने चुनाव अभियान के दौरान डोनाल्ड ट्रंप ने इस्लामी आतंकवाद और चीन के कथित अनुचित व्यापार आचरण को खास मुद्दा बनाया था।

 इन दोनों प्रश्नों पर भारत को वे अपना प्रमुख सहयोगी मानें, तो यह उचित ही है।

 तो मोदी-ट्रंप की पहली बातचीत में दहशतगर्दी, रक्षा एवं व्यापार संबंधों पर मतैक्य दिखा।

 ट्रंप ने कहा कि आतंकवाद के खिलाफ वैश्विक लड़ाई में भारत-अमेरिका कंधे से कंधा मिलाकर साथ खड़े हैं।

 साथ ही उन्होंने रक्षा, क्षेत्रीय सुरक्षा और व्यापार के क्षेत्र में भारत से मिलकर काम करने की इच्छा जताई।

 इसके बाद मोदी ने ट्वीट कर कहा कि वार्ता गर्मजोशी भरी रही और भविष्य में दोनों देश मिलकर संबंधों को और मजबूत बनाने के लिए काम करेंगे।

 दोनों नेताओं ने एक-दूसरे को अपने यहां आने का आमंत्रण दिया।

 स्पष्टत: उनमें एक-दूसरे के प्रति गहरी सद्भावना दिखी।

 नेताओं के व्यक्तिगत संबंधों की कूटनीतिक संबंधों में खास भूमिका होती है।

 प्रधानमंत्री मोदी ने अपनी विदेश नीति के लक्ष्यों को साधने के लिए इसका बेहतरीन उपयोग किया है।

 अब ट्रंप से उनके संवाद की सद्भावपूर्ण शुरुआत हुई है।

 इससे नए अमेरिकी प्रशासन को लेकर भारत में उठी चिंताओं का एक हद तक निवारण होगा।

, बहरहाल, अभी आश्वस्त होने का वक्त नहीं है।

 ट्रंप की विदेश नीति को लेकर अभी दुनिया में कयास ही लगाए जा रहे हैं।

 ट्रंप ने आउटसोर्सिंग खत्म करने, अमेरिकी कंपनियों को अमेरिका में उत्पादन करने के लिए मजबूर करने और विदेशियों को मिलने वाली नौकरियां वापस लाने को अपना प्रमुख एजेंडा बनाया है।

 इस नीति पर वे आगे बढ़ते रहे, तो इसका नुकसान भारत और भारतीयों को भी होगा।

 अब यह मोदी सरकार के सामने बड़ी चुनौती है कि अमेरिकी राष्ट्रपति को आपसी रिश्तों के इस पहलू के प्रति वह संवेदनशील बनाए।

 तभी अच्छी शुरुआत का बेहतर अंजाम होगा।

, सौजन्य- नईदुनिया।

