सियासत बनाम संस्कार (दैनिक जागरण)।

 =": #0000;"प्रकाश पर्व के आयोजन ने देश-दुनिया में बिहार को चर्चा में ला दिया है।

 निश्चित रूप से इसका श्रेय नीतीश कुमार की परिकल्पना को जाता है, जिसे मूर्त रूप देने में राज्य सरकार लंबे समय से जुटी थी।

 यह आयोजन सियासत के साथ-साथ आतिथ्य संस्कार का उम्दा उदाहरण है।

एक तरफ पांच राज्यों में विधानसभा चुनाव की रणभेरी बज रही थी तो दूसरी ओर धार्मिक सौहार्द के बीच राजनीतिक गलियारे चकाचौंध हो रहे थे।

 सबसे अहम बात यह कि इन गतिविधियों के बीच जिसने सबको सकारात्मक सोच से जोड़ रखा था, वह था बिहार के मुख्यमंत्री नीतीश कुमार का आतिथ्य संस्कार, जिसकी सबने सराहना की।

 मौके पर प्रधानमंत्री नरेंद्र मोदी ने भी नीतीश के सामाजिक सुधार से आबद्ध राजनीतिक संकल्प की सराहना करने में कोई संकोच नहीं किया।

 उन्होंने बिहार में पूर्ण शराबबंदी की तारीफ की।

 इस सराहना के राजनीतिक मायने निकाले जा सकते हैं, लेकिन राजनीति की यह स्वस्थ परंपरा है, जिसके सम्मान के ये दोनों ही राजनीतिक हस्तियां कई उदाहरण प्रस्तुत कर चुकी हैं।

 शराबबंदी के बूते बिहार की यह बड़ी ब्रांडिंग है, निश्चित रूप से इसका श्रेय नीतीश कुमार को जाता है।

 रही बात आतिथ्य की तो पंजाब के मुख्यमंत्री प्रकाश सिंह बादल इतने अभिभूत हुए कि उन्होंने यहां तक कह दिया कि सत्तर साल की उम्र में उन्होंने प्रकाश पर्व पर ऐसा समागम नहीं देखा।

 सिख समुदाय के सम्मान में ऐसे भव्य आयोजन के लिए उन्होंने नीतीश कुमार का कद यह कहकर बढ़ाया कि यदि उन्हें ऐसे आयोजन का मौका मिलता तो शायद वे इतने अच्छे तरीके से नहीं कर पाते।

देश के विभिन्न हिस्सों तथा विदेश से आने वाले सिख श्रद्धालुओं के स्वागत के लिए सत्तारूढ़ और विपक्ष के राजनीतिक दलों में होड़ मची रही।

 इन दलों ने होर्डिंग के जरिये शुभकामनाओं के साथ-साथ सिख समुदाय में सियासी पैठ बनाने की कोशिश की।

 राजनीतिक दलों की यह कोशिश गैरवाजिब नहीं, लेकिन इसके सामानांतर अतिथियों के स्वागत के साथ-साथ आयोजन में सहयोग की भावना बिहार को ऊंचाई दे गई।

 इस प्रकाश पर्व ने यह साबित किया कि बिहार किसी भी आयोजन को ऊंचाई देने में सक्षम है और आतिथ्य में इस राज्य का कोई जवाब नहीं।

 गौर करें तो मुख्यमंत्री से लेकर उप मुख्यमंत्री, पूर्व मुख्यमंत्री, सांसद, विधायक, विधान पार्षद और छोटे-बड़े राजनीतिक कार्यकर्ता के साथ-साथ आम लोग भी लंगर सेवा करते नजर आए।

 बेशक ऐसे आयोजनों को आगे भी मौका बनाने की कोशिश होनी चाहिए, ताकि बिहार के प्रति सकारात्मक सोच को मजबूती मिले।

 स्थानीय संपादकीय : बिहार , सौजन्य – दैनिक जागरण।

