जनतांत्रिक परंपराओं का यूं दरकना (दैनिक ट्रिब्यून)।

विश्वनाथ सचदेव, उत्तर प्रदेश के मतदाता ने प्रधानमंत्री मोदी के कहने पर तीन सौ से अधिक सीटों पर भारतीय जनता पार्टी के उम्मीदवारों को विजयी बनाया।

 इस शानदार जीत का सेहरा प्रधानमंत्री के माथे पर ही बंधता है।

 हैरानी की बात है कि इन 312 विजयी विधायकों में से प्रधानमंत्री को एक भी विधायक मुख्यमंत्री पद के योग्य नहीं लगा।

 प्रदेश का मुख्यमंत्री पद योगी आदित्यनाथ को दिया गया है, जो कि सांसद हैं।

 यही नहीं, जो दो उपमुख्यमंत्री बनाये गये, वे भी राज्य के दोनों सदनों में से किसी सदन के सदस्य नहीं हैं।

ऐसा नहीं है कि निर्वाचित न हुए लोग मुख्यमंत्री नहीं बन सकते, अथवा बनते नहीं हैं।

 देश में पहले भी ऐसे लोगों को पद दिये गये हैं और संविधान द्वारा निर्धारित अवधि में चुनाव जीतकर उन्होंने सदनों की सदस्यता की शर्त पूरी की है।

 लेकिन जिस तरह से पूर्वी उत्तर प्रदेश के इस नेता को मुख्यमंत्री बनाया गया है, वह बहुतों के लिए चौंकाने वाला रहा है।

 चुनाव-प्रचार के दौरान जब योगी आदित्यनाथ को प्रमुख प्रचारकों की सूची में रखा गया था, तब भी लोग चौंके थे, क्योंकि इससे पहले कभी उन्हें यह ज़िम्मेदारी सौंपी नहीं गयी थी।

 लेकिन, इस बार की स्थितियों को देखते हुए चुनावी गणित का शायद तकाज़ा था।

 पर यह बहुत कम लोगों को लगा था कि स्वयं को ‘विकास-पुरुष’ के रूप में प्रतिष्ठित करने के प्रति पूर्ण सावधानी बरतने वाले प्रधानमंत्री मोदी “सांप्रदायिक छवि’’ वाले किसी व्यक्ति को उत्तर प्रदेश का मुख्यमंत्री बना देंगे।

यूं तो विधायक ही सदन का नेता चुनते हैं और उत्तर प्रदेश में भी इस परंपरा का पालन करने का पूरा नाटक हुआ है लेकिन, समझना मुश्किल नहीं है कि यह चुनाव ऊपर से थोपा गया है।

 नेता चुनने के इस काम में सात दिन का वक्त लगना ही इस बात का स्पष्ट संकेत है कि यह चुनाव आसान नहीं था।

 और यह कहना भी आसान नहीं है कि यह निर्णय भाजपा के केंद्रीय नेतृत्व ने किया था अथवा उस पर यह निर्णय लेने का कोई बाहरी दबाव था।

बहरहाल, अब योगी आदित्यनाथ उत्तर प्रदेश के मुख्यमंत्री बन चुके हैं।

 उनके सरकारी निवास-स्थान को भी ‘शुद्ध’ किया जा चुका है।

 यह कहना उचित नहीं होगा कि वे मुख्यमंत्री पद के योग्य हैं अथवा नहीं-यह उनका काम प्रमाणित करेगा और इसके लिए उन्हें समय मिलना ही चाहिए।

 लेकिन, यह बात तो कही ही जा सकती है कि उत्तर प्रदेश के मतदाता ने प्रधानमंत्री द्वारा दिये गये विकास के भरोसे पर वोट दिया था और उसने हिदुंत्व को विकास के साथ जोड़ा भी नहीं था।

 बावजूद इसके कि प्रधानमंत्री तक ने कब्रिस्तान-श्मशान की बात उठाकर धर्म की राजनीति का सहारा लेने का प्रयास किया, कुल मिलाकर मतदाता ने प्रधानमंत्री की ‘सबका साथ, सबका विकास’ वाली बात का भरोसा जताया।

योगी आदित्यनाथ को मुख्यमंत्री बनाये जाने से मतदाता के इस भरोसे को झटका तो लगा है।

 भले ही भाजपा का नेतृत्व योगी के ‘निर्वाचन’ को ‘सर्वसम्मत निर्णय’ बता रहा हो, पर यह एक खुला रहस्य है कि यह निर्णय विधायकों ने नहीं लिया।

 यह निर्णय वास्तव में जनतांत्रिक जनादेश के खिलाफ है।

 निर्णय को जनतांत्रिक दिखलाना भी कोई आसान काम नहीं था, पर भाजपा के नेतृत्व ने यह कोशिश जरूर की।

 यदि भाजपा का यह दावा सही है कि योगी आदित्यनाथ बहुमत की पसंद हैं तो मामला उत्तर प्रदेश तक ही सीमित नहीं रह जाता, मामला भारतीय जनतंत्र के संकट को गहरा देने वाला बन जाता है।

इसमें कोई संदेह नहीं कि योगी आदित्यनाथ अपने चुनाव-क्षेत्र में काफी लोकप्रिय हैं।

 बार-बार संसद के लिए चुना जाना इस बात का प्रमाण है।

 लेकिन यह लोकप्रियता उनकी जनतांत्रिक आस्था का प्रमाण नहीं है।

 वे बहुमत में नहीं, बहुमतवाद में विश्वास करते हैं और इसका अर्थ है बहुमत की तानाशाही।

 यह सही है कि सरकारें बहुमत से चुनी जाती हैं, पर सरकारें चलनी सर्वमत से चाहिए।

 यह बात प्रधानमंत्री मोदी ने भी स्वीकारी है और इस सर्वमत का तकाज़ा है कि सरकारें जातियों, धर्मों, भाषाओं की राजनीति से ऊपर उठकर सोचें।

 योगी आदित्यनाथ का अतीत इस बात का भरोसा दिलवाने वाला नहीं है।

 उन्होंने धर्म के नाम की राजनीति की है और संविधान की शपथ लेने के बावजूद वे यह मानते हैं कि “संविधान में यह कहां लिखा है कि वंदे मातरम न कहने वाले इस देश में रहें ही।

’’ फिर भी यह देखना होगा कि अपनी सांप्रदायिक छवि से ऊपर उठकर उत्तर प्रदेश के नये मुख्यमंत्री ‘सबका विकास’ के वादे को कैसे पूरा करते हैं।

लेकिन इस समय देखने की बात यह है कि ऐसी कौन-सी विवशता थी कि प्रधानमंत्री मोदी को, जो भाजपा के सर्वाधिक और सर्व शक्तिशाली नेता हैं, योगी जैसी छवि वाले नेता को मुख्यमंत्री बनाना पड़ा।

 हरियाणा में एम.एल.खट्टर, झारखंड में रघुवरदास, उत्तराखंड में त्रिवेंद्र सिंह रावत को मुख्यमंत्री बनाने का एक बड़ा, शायद सबसे बड़ा कारण राष्ट्रीय स्वयंसेवक संघ से उनकी नज़दीकी बताया जाता है।

 तीनों संघ के प्रचारक रहे हैं।

 योगी के संदर्भ में भी कहा जा रहा है कि उन्हें संघ का आशीर्वाद प्राप्त है।

यही नहीं, महाराष्ट्र के देवेंद्र फडनवीस और गोवा के पर्रिकर भी संघ के चहेते रहे हैं।

 अतः इस संकेत को समझना मुश्किल नहीं है कि भाजपा की चुनावी-रणनीति के निर्धारण और क्रियान्वयन में संघ महत्वपूर्ण भूमिका निभा रहा है।

 कोयम्बटूर में हुई संघ की तीन दिवसीय बैठक में यह बताया जाना कि संघ ‘दक्षिण जीतने’ की रणनीति तैयार कर रहा है, काफी कुछ कहता है।

 और इस बैठक में भाजपा अध्यक्ष की उपस्थिति भी काफी कुछ कहने वाली है।

स्पष्ट है कि भाजपा 2019 के चुनाव की तैयारी में जुटी हुई है और पिछले एक अर्से की गतिविधियों से यह भी स्पष्ट हो गया है कि इस चुनावी रणनीति में हिंदुत्व और विकास साथ-साथ चलेंगे।

 यह भी ध्यान देने की बात है कि उत्तराखंड, हरियाणा, महाराष्ट्र आदि के मुख्यमंत्रियों की तुलना में उत्तर प्रदेश के नये मुख्यमंत्री का अपना ठोस आधार है और वे अपने मन की बात छिपाने में भी विश्वास नहीं करते।

 उन्हें चुनाव-प्रचार का अगुआ बनाकर भाजपा यह जान गयी है कि विकास की बात करके भी हिंदुत्व के मुद्दे को आगे बढ़ाया जा सकता है-और इन दोनों का साथ सफलता की गारंटी बन सकता है।

 अब यह गारंटी अगले चुनाव का आधार बनेगी।

 भाजपा को अपनी रणनीति बनाने और उसे क्रियान्वित करने का अधिकार है, पर जो स्थितियां बन रही हैं, वे जनतांत्रिक परंपराओं-मूल्यों का आधार कमज़ोर बनाने वाली हैं।

 यह देश के हित में नहीं होगा।

 और जो देश के हित में नहीं है, वह भाजपा के हित में भी नहीं हो सकता।

भारत की विविधता और बहुलता की रक्षा होनी ही चाहिए, क्योंकि यह हमारी ताकत है।

 ‘सबका साथ, सबका विकास’ की राजनीति में सांप्रदायिकता के लिए, जातीयता के लिए कोई स्थान नहीं हो सकता।

 इसलिए हिंदुत्व और विकास के नारों को साथ लेकर चलना एक छलावा है।

 हिंदू, मुस्लिम, सिख, ईसाई, पारसी… ये सब मिलकर भारत बनाते हैं।

 इन सबका विकास ही भारत को विकसित बना सकता है।

 इसलिए, चुनाव जीतने के लिए रणनीति बनाते समय भारत की जीत का लक्ष्य भी सामने होना चाहिए।

 ‘इंडिया फर्स्ट’ का यही मतलब है, और ‘न्यू इंडिया’ का भी।

(लेखक वरिष्ठ पत्रकार हैं।

)।

सौजन्य- दैनिक ट्रिब्यून।

