अर्थशास्त्र पर राजनीति का हमला (हिन्दुस्तान)।

नोटबंदी कोई नई चीज नहीं।

 बीती सदी में इससे पहले भी कई बार ऐसा हुआ, जब सरकारों ने तब की मुद्रा का चलन बंद करके नई मुद्रा लागू की।

 इसके अलग-अलग हालात थे।

 एक तो तब, अगर किसी देश में महंगाई बेलगाम हो जाए, जहां महंगाई या मुद्रास्फीति का आकलन साप्ताहिक या मासिक आधार पर होता हो, न कि वार्षिक आधार पर।

 1923 में जर्मनी और उसी सदी में अर्जेंटीना में तीन बार ऐसा किए जाने का उदाहरण है।

 दूसरा, वैसे देश जहां की अर्थव्यवस्था पूरी तरह चरमरा चुकी हो, जैसा 2015 में जिंबाब्वे के साथ हुआ।

 तीसरा, गंभीर आर्थिक और राजनीतिक संकट से गुजर रहे देशों, जैसे घाना (1982), नाईजीरिया (1984), म्यांमार (1987), जायरे (1993) और सोवियत संघ (1991) में।

 ज्यादातर मामलों में इसके नतीजे विध्वंसकारी न भी कहे जाएं, तब भी वे विफल ही रहे।

, भारत के हालात इन सभी से बिल्कुल अलग हैं।

 आर्थिक स्थिति तेजी से सुधरी है।

 मूल्य-वृद्धि का संकट भी नहीं है।

 राजनीतिक हालात भी एक चुनी हुई पूर्ण बहुमत वाली लोकतांत्रिक सरकार के कारण अनुकूल हैं।

 ऐसे हालात में अतीत के अनुभव बहुत मायने भले न रखें, लेकिन इतिहास तो मायने रखता है।

भारत में नोटबंदी का कारण प्रत्यक्ष रूप से आर्थिक ही बताया गया है।

 सरकार काला धन के साथ भ्रष्टाचार, तस्करी और नकली नोटों की समस्या खत्म करना चाहती है, लेकिन इसके परोक्ष कारण राजनीतिक हैं।

 सरकार इस वक्त अपने पांच साल के कार्यकाल के ठीक मध्य में है और चिंता सरकार के प्रति लोगों की धारणा को लेकर है।

, ऐसे में, वह कुछ सख्त कदम उठाती दिखना चाहती है।

 प्रधानमंत्री नरेंद्र मोदी के सामने अमीरों पर चोट कर गरीबों का मसीहा बनने जैसे लोक-लुभावन कदम के रूप में यह एक हथियार है।

 यह आम जनता तक सीधी पैठ का बड़ा माध्यम भी है।

 उत्तर प्रदेश में 2017 का विधानसभा चुनाव इस राजनीति का बड़ा लक्ष्य है।

 महज इसलिए नहीं कि मोदी जनता के दिलों में बसना चाहते हैं, इसलिए भी कि नोटबंदी विपक्ष के पास मौजूद कालेधन के संभावित जखीरे को खत्म करने का काम करेगी।

 राजनीति और अर्थशास्त्र आपस में इस तरह गुंथे हुए हैं कि इन्हें अलग करना संभव नहीं है।

 दोनों का यह मेल ही भविष्य का ताना-बाना तय करता है।

, नोटबंदी लागू होने के एक माह बाद आम आदमी के जीवन पर असर डालने वाले इस निर्णय की समीक्षा होनी चाहिए।

 दरअसल निर्णय के खराब क्रियान्वयन ने हालात बिगाडे़।

 बदले में मिलने वाले पांच सौ और दो हजार के नोट दुर्लभ हो गए।

 लाखों लोग बैंकों और एटीएम के बाहर लंबी लाइनों में दिखे, जहां पर्याप्त नकदी नहीं थी।

 अपना ही पैसा दुर्लभ हो गया।

 बिना किसी तैयारी के रोज-रोज बदलने वाले नियमों ने दिक्कत और बढ़ाई।

 तयशुदा सुविधाएं समय से पहले खत्म की गईं या बदली गईं।

 सीधी सी बात है कि जमीन तैयार नहीं थी।

, आखिर नोटबंदी का आम जनता के लिए क्या मतलब है।

 कुछ जरूरी तथ्य भी आधे-अधूरे जवाब देते हैं।

 भारत में सिर्फ 53 प्रतिशत वयस्कों के पास बैंक खाते हैं, लेकिन इनमें से भी 40 प्रतिशत निष्क्रिय हैं।

 मौजूदा खातों में 15 प्रतिशत ही ऐसे हैं, जिनमें नियमित लेन-देन होता है।

 यह भी स्पष्ट है कि हमारी आबादी का आधा हिस्सा अब भी बैंकों से नहीं जुड़ा है और इससे भी बड़ा अनुपात उनका है, जो इसका इस्तेमाल नहीं करते।

 जाहिर सी बात है कि आर्थिक लेन-देन का बहुत बड़ा हिस्सा, 95 प्रतिशत से भी ज्यादा कैश के जरिये होता है।

 कम से कम हमारे ग्रामीण इलाकों का तो यही सच है, जहां शहरी क्षेत्र की अपेक्षा एक चौथाई भी बैंक या एटीएम की सुविधा नहीं है।

 शहरी क्षेत्र की अनौपचारिक अर्थव्यवस्था का यह बड़ा सच है कि निर्माण, थोक-खुदरा कारोबार, होटल-रेस्टोरेंट, घरेलू सेवाएं, परिवहन और छोटे उद्योग आदि में खरीद-बिक्री से लेकर वेतन भुगतान तक कैश में ही होता है।

 इस हकीकत के मद्देनजर, मान भी लें कि सारे लोग स्मार्टफोन पर आ जाएंगे, तब भी कैशलेस अर्थव्यवस्था का सपना दूर की कौड़ी ही है।

, बड़े पैमाने की इस नोटबंदी ने जनजीवन को तहस-नहस किया है।

 500 के नोट बंद करना खासतौर से भारी पड़ा, क्योंकि बाजार में यही सबसे ज्यादा और सहज स्वीकार्य मुद्रा थी।

 हमारी पूरी अर्थव्यवस्था का 46 प्रतिशत इसी पर केंद्रित था।

 लोगों को हुई दिक्कतें गिनाने का कोई लाभ नहीं, लेकिन यह तो सच है कि बड़े पैमाने पर आम आदमी को मुश्किलें झेलनी पड़ीं।

 इसे लेकर खासी नाराजगी भी है।

 ‘बेईमान अमीरों’ को दंडित करने का इरादा अच्छा है, लेकिन एक प्रतिशत लोगों को दंडित करने का खामियाजा 99 प्रतिशत लोग क्यों भुगतें।

 नोटबंदी के इस अर्थशास्त्र में तीन गड़बड़ियां हैं।

 एक- सारा का सारा काला धन कैश में नहीं रखा जाता है, न ही सारा पैसा काला धन होता है।

 दो- कालेधन को सफेद धन से अलग करना इतना आसान नहीं है, क्योंकि इसका कोई तयशुदा, हमेशा के लिए और सर्वमान्य फॉर्मूला नहीं है।

 तीसरी- नोटबंदी कैश के रूप में मौजूद काले धन के साम्राज्य को नेस्तनाबूद कर सकती है, अगर उसे समय रहते सफेद न कर लिया जाए।

 यह तब तक संभव नहीं है, जब तक कि तमाम सरकारी नियमावली पूरी तरह से बदल न दी जाएं और व्यक्तिगत और संस्थागत स्तर पर इस गोरखधंधे से तौबा करने की मानसिकता न बन जाए।

, नकदी हमारी अर्थव्यवस्था की जीवन रेखा है, जिसका 86 प्रतिशत खत्म हो चुका है, और इतनी नकदी को वापस बाजार में आने में कई महीने लग जाएंगे।

 जाहिर है, इसका कई तरह से विपरीत असर होगा।

 अनौपचारिक अर्थव्यवस्था के लिए नकदी का संकट होगा व निवेशक का भरोसा टूटेगा।

 अनुबंध आधारित उत्पादन शुरू हो जाएगा।

 नौकरियां प्रभावित होंगी।

 लोग निराश होंगे।

 और भी कई विपरीत असर पड़ेंगे।

 आर्थिक विकास और कमजोर होगा।

 चालू वित्त वर्ष में विकास दर का तयशुदा लक्ष्य पूरा नहीं होगा।

 भविष्य में जब हालात सामान्य हो भी जाएंगे, तब भी कई प्रभाव अपना असर दिखाएंगे और विकास की रफ्तार प्रभावित रहेगी।

 नोटबंदी का निर्णय अर्थशास्त्र पर राजनीति का तुरुप का पत्ता कहा जा सकता है।

 यानी प्रधानमंत्री मोदी ने एक बड़ा जुआ खेला है।

 बहुत कुछ दांव पर लगा है।

 जनता और अर्थव्यवस्था पर नकारात्मक प्रभाव ज्यादा दिन रह गया या इसका स्वरूप और बिगड़ा तो अर्थनीति, राजनीति पर तुरुप की चाल चल सकती है।

 क्या ऐसा होगा।

(ये लेखक के अपने विचार हैं), – दीपक नैय्यर, पूर्व मुख्य आर्थिक सलाहकार, भारत सरकार।

सौजन्य – हिन्दुस्तान।

