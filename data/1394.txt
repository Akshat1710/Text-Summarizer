खामोशी का अंडर करंट (हिन्दुस्तान)।

पांच राज्यों के चुनावों की घोषणा के वक्त लगा था कि इस बार शोर कम, शब्द ज्यादा होंगे।

 लेकिन प्रचार खत्म होते न होते कुछ ऐसा हुआ कि शब्द सुने भी खूब गए, देखे भी खूब गए।

 शोर जमीन पर दिखा, आभासी दुनिया में भी।

 तय करना मुश्किल है कि जमीन का शोर ज्यादा खतरनाक था या आभासी दुनिया का।

 इस शोर की अनुगूंज देर तक महसूस की जाएगी।

 बहस तो हर चुनाव में और चुनाव के बाद होती है, लेकिन देश के सबसे बडे़ राज्य में चुनाव प्रचार खत्म होने के साथ इसने अपने पीछे बहस के कई नए सिरे छोडे़ हैं।

 यह बहस प्रचार की शैली पर है।

 डिगती या डिगाई जाती आस्थाओं और उनके पीछे की मंशा पर भी।

 चुनाव कब्जाने की होड़ में दिग्गजों की बदहवास दौड़ पर भी।

 बहस तभी शुरू हो गई थी, जब यूपी में मतदान के लिए सात चरण तय हुए।

 कहा जाने लगा था कि डिजिटल युग में जब संचार तंत्र और आवागमन इतना आसान हो चुका हो।

 बूथ कब्जा और हिंसा बीते दिन की बात हो चुकी हो, तब मतदान के ऐसे विस्तार का क्या औचित्य।

 यह सवाल प्रचार खत्म होने की घड़ी तक बहस तलब हैं।

, इस चुनाव में दलों का अपना लोकतंत्र, उनकी अपनी व्यवस्थाएं भी खंडित होती दिखीं।

 भावनात्मक सौंदर्य खंडित होता दिखाई दिया, जब प्रादेशिक नेतृत्व चुनाव लड़ता था और केंद्रीय नेतृत्व अपनी उपस्थिति से राज्य नेतृत्व को समृद्ध करता था।

 अबकी कई बार प्रांतीय नेतृत्व हाशिये पर दिखा।

 यह राजनीतिक संगठन और उसकी स्वायत्तता का क्षरण था।

 इसने जाति-धर्म पर आक्रामकता देखी।

 गोलबंदी के नए प्रयासों में ध्रुवीकरण के नए शब्दकोश का ईजाद भी दिखा।

 सांविधानिक संस्थाओं का क्षरण भी दिखा।

 कई बार भले लगा हो कि संस्थाओं की बांहें मरोड़ी गईं, पर कई बार वे अपनी बांहें खुद आगे करके बलवान को देती हुई दिखाई पड़ीं, जब बंद आंखों महसूस होने वाली चीजें भी जिम्मेदार तंत्र को न दिखीं।

प्रतिष्ठा से कहीं आगे की लड़ाई बनते इस दौर में बहुत कुछ हुआ, जो पहले कभी नहीं हुआ या ढके-छिपे हुआ।

 नैतिकताएं तार-तार हुईं।

 भाषा, आचरण और विचार की नैतिकता टूटी।

, सच तो यह कि ‘नैतिकताओं का क्षरण’ पद छोटा पड़ता दिखाई दिया।

 कई बार तो इंसान गौण होते, जानवर भूमिका निभाते दिखाई दिए।

 इन सबसे अलग यह चुनाव नोटबंदी में कालेधन और धनसंचय के खात्मे के दावों के बावजूद अपनी अप्रतिम शाहखर्ची के लिए, तो इतनी शाहखर्ची के बावजूद मतदाताओं की अभूतपूर्व खामोशी के लिए भी देर तक स्मृति में रहेगा।

 इस खामोशी ने तूफान के पहले की खामोशी के प्रचलित मुहावरे को तोड़ा है।

 सच यह है कि इस चुनाव का असली नायक उत्तर प्रदेश का यह मतदाता साबित हुआ है, जिसने अपने इशारे पर सबको नचाया, सड़क-सड़क दौड़ा दिया, लेकिन मंजिल किसी को नहीं दिखाई।

, चुनाव में लहर दिखने या चलने की प्रचलित परिपाटी के बरअक्स इस बार शायद यह खामोशी ही वह लहर या अंडर करंट रहा, जिसकी अब तक कोई थाह नहीं लगा पाया।

 कहने में गुरेज नहीं कि किसी देश या राज्य का चुनाव एक नई शुरुआत का प्रस्थान बिंदु हुआ करता है।

 इस प्रस्थान बिंदु के बड़े अर्थ होते हैं।

 अक्सर यह आगे की दिशा ही तय करता है, पर इस चुनाव में इसका भी उलट हुआ।

 प्रस्थान बिंदु तो यहां भी था, मगर कुछ-कुछ क्रिकेट के रिवर्स स्विंग जैसा।

 चुनाव प्रचार के तौर-तरीकों, भाषा की टूटती मर्यादाओं, वोटर को लुभाने के हर हथकंडों ने सोचने को विवश किया कि कहीं यह स्वस्थ लोकतंत्र से पंगु जनतंत्र की ओर जाने का प्रस्थान बिंदु तो नहीं।

 नैतिकता की टूटी मर्यादाएं, राजनेताओं की भाषा और आचरण एक भयावह स्वप्न की तरह हमारा पीछा करेंगे।

, सौजन्य- हिन्दुस्तान।

