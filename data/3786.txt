विराट के बिना भी जीतना जानती है टीम इंडिया (हिन्दुस्तान)।

शिवेंद्र कुमार सिंह वरिष्ठ खेल पत्रकार, धर्मशाला टेस्ट में जीत हासिल करके टीम इंडिया ने एक दिलचस्प सीरीज पर कब्जा कर लिया।

 सीरीज के पहले कयास लगाए गए थे कि ऑस्ट्रेलिया की टीम इस दौरे पर बिल्कुल फिसड्डी साबित होगी।

 पर ऐसा नहीं हुआ, क्योंकि मेहमान टीम ने पूरी सीरीज में भारतीय टीम को कड़ी टक्कर दी।

 भारतीय टीम को जिन दो टेस्ट मैचों में जीत मिली, उसे एकतरफा नहीं कहा जा सकता।

 बोलचाल की भाषा में कहें, तो दोनों टीमों में उन्नीस-बीस का ही फर्क था और इसी फर्क की वजह से भारतीय टीम सीरीज पर कब्जा कर पाई।

, हां, इस सीरीज की जीत में एक बहुत बड़ा संदेश क्रिकेटप्रेमियों के लिए है, शायद विरोधी टीमों के लिए भी।

 ऑस्ट्रेलिया के खिलाफ 2-1 से मिली जीत इस मायने में खास है कि इसमें कप्तान विराट कोहली का योगदान न के बराबर है।

 कंधे में चोट की वजह से विराट धर्मशाला टेस्ट मैच में खेल भी नहीं पाए।

 उससे पहले भी सीरीज के अन्य मैचों में उनका बल्ला खामोश रहा था।

 तीन टेस्ट मैचों की पांच पारियों में विराट के नाम सिर्फ 46 रन हैं।

 उनका सर्वश्रेष्ठ स्कोर 15 रनों का है और औसत दस से भी कम का।

 क्रिकेट करियर में इस तरह से ‘आउट ऑफ फॉर्म’ होना स्वाभाविक है।

 लिहाजा, इस बात का मुद्दा नहीं बनना चाहिए।

 असली मुद्दा यह है कि भारतीय टीम विराट कोहली के योगदान के बिना जीती है।

 यह भारतीय क्रिकेट के लिए ज्यादा गर्व की बात है।

, इस मुद्दे पर चर्चा इसलिए भी होनी चाहिए, क्योंकि सीरीज के पहले टेस्ट मैच के बाद ऑस्ट्रेलिया की टीम की तरफ से एक अहम बयान आया था।

 पुणे टेस्ट मैच में जीत के बाद कंगारुओं की तरफ से प्रेस कॉन्फ्रेंस में कहा गया कि उन्हें इस बात का अंदाजा हो गया है कि अगर भारतीय टीम से जीत हासिल करनी है, तो विराट कोहली को सस्ते में आउट करना होगा।

 विराट कोहली उस टेस्ट मैच की पहली पारी में शून्य और दूसरी पारी में 13 रन बनाकर आउट हुए थे।

 ऑस्ट्रेलियाई टीम का ‘थिंक टैंक’ यहीं गलती कर गया, जिसका एहसास उन्हें दूसरे टेस्ट मैच में भारतीय टीम ने कराया।

 दूसरे टेस्ट मैच में भी विराट तो नहीं चले, मगर भारतीय टीम ने ऑस्ट्रेलिया को हराकर सीरीज में वापसी कर ली।

 रांची टेस्ट मैच ड्रॉ रहा और हाई वोल्टेज सीरीज का फैसला धर्मशाला में हुआ।

, इंग्लैंड, न्यूजीलैंड और बांग्लादेश के खिलाफ हालिया टेस्ट सीरीज के मुकाबले ऑस्ट्रेलिया के खिलाफ मिली जीत में यही सबसे बड़ा फर्क है।

 इस सीरीज में मैदान के भीतर और बाहर कोहली पर जमकर जबानी हमले भी हुए।

 इन सारी बातों के लिए ऑस्ट्रेलियाई कप्तान ने बाद में माफी भी मांगी।

 दिलचस्प बात यह भी है कि कोहली के मुकाबले ऑस्ट्रेलियाई कप्तान स्टीव स्मिथ ने पूरी सीरीज में शानदार प्रदर्शन किया, मगर तीन शतक लगाने के बावजूद वह अपनी टीम को जीत नहीं दिला पाए।

, इस सीरीज को एक और खास वजह से याद किया जाएगा।

 पूरी सीरीज में भारतीय टीम की तरफ से सिर्फ दो शतक लगे- रांची टेस्ट में चेतेश्वर पुजारा और ऋद्धिमान साहा का शतक।

 बावजूद इसके शृंखला का नतीजा टीम इंडिया के पक्ष में गया, तो इसकी दो बड़ी वजहें रहीं।

 एक तो बल्ले से के एल राहुल और रवींद्र जडेजा का नियमित योगदान और दूसरी भारतीय गेंदबाजों का शानदार प्रदर्शन।

 के एल राहुल ने सीरीज में छह अद्र्धशतक लगाए।

 रवींद्र जडेजा ने सीरीज में दो अद्र्धशतक लगाने के साथ-साथ 25 विकेट भी चटकाए।

 उन्हें धर्मशाला टेस्ट में मैन ऑफ द मैच के साथ-साथ मैन ऑफ द सीरीज भी चुना गया।

, यहां पर तारीफ उमेश यादव की भी होनी चाहिए।

 पिछले कुछ समय में वह भारतीय तेज गेंदबाजी को एक अलग ही मुकाम पर ले गए हैं।

 उन्होंने सीरीज में 17 विकेट चटकाए।

 टीम के बड़े मैच विनर गेंदबाज आर अश्विन ने 21 विकेट लिए।

 इन सारे आंकड़ों का जिक्र इसलिए जरूरी है, क्योंकि ये दो बातों को साबित करते हैं।

 पहली जो टेस्ट मैच में सफलता की कुंजी के तौर पर कही जाती है कि बल्लेबाज मैच बचाते हैं और गेंदबाज मैच जिताते हैं।

 और दूसरी यह कि मौजूदा दौर के सबसे कामयाब बल्लेबाज होने के बाद भी सिर्फ विराट कोहली को आउट करके टीम इंडिया को हराया नहीं जा सकता।

 टीम के खिलाड़ियों में इस विश्वास को भरने का श्रेय भी विराट कोहली को ही जाता है।

 (ये लेखक के अपने विचार हैं)।

सौजन्य- हिन्दुस्तान।

