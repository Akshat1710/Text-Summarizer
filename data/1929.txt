‘दंगल’ की कामयाबी (नवभारत टाइम्स)।

आमिर खान की फिल्म ‘दंगल’ अब तक सबसे ज्यादा कमाई करने वाली हिंदी फिल्म बन गई है।

 कुल 17 दिनों में ही इसने घरेलू बॉक्स ऑफिस पर 344 करोड़ रुपये बटोर कर एक नया रेकॉर्ड बनाया है।

 विदेशी बाजार का आकलन अभी बाकी है।

 आमिर की ही ‘पीके’ इससे पहले तक बॉलिवुड की सबसे ज्यादा कमाई करने वाली फिल्म थी।

 विशेषज्ञ ‘दंगल’ से सिर्फ देश के मार्केट में 400 करोड़ रुपये के कलेक्शन की उम्मीद जता रहे हैं।

, पिछले कुछ समय से भारतीय फिल्में दुनिया भर में धूम मचा रही हैं और अब बॉलिवुड की तुलना हॉलिवुड से की जाने लगी है।

 हालांकि इसका आकार हॉलिवुड से बहुत छोटा है और कारोबार के मामले में तो यह चीनी सिनेमा से भी पीछे है।

 अगर सिर्फ कमाई की बात करें तो हॉलिवुड की सफल फिल्में जितना कमाती हैं, उतना भारतीय फिल्म निर्माता सोच भी नहीं सकते।

 वर्ल्ड वाइड बॉक्स ऑफिस कलेक्शन के मामले में ‘पीके’ 11 करोड़ डॉलर के साथ भारत की सबसे ज्यादा कमाई करने वाली फिल्म मानी जाती है, जबकि हॉलिवुड की सबसे ज्यादा कमाने वाली फिल्म ‘अवतार’ है जिसका वर्ल्डवाइड कलेक्शन 2700 करोड़ डॉलर है।

, उसके बाद ‘टाइटनिक’ की दुनिया भर में कमाई 2190 करोड़ डॉलर और ‘द एवेंजर्स’ की 1520 करोड़ डॉलर है।

 इनकी तुलना में बजरंगी भाईजान (9.3 करोड़ डॉलर) और धूम-3 (8 करोड़ डॉलर ) कहीं नहीं ठहरतीं।

 जहां तक कुल कमाई का संबंध है बॉलिवुड ने वर्ष 2016 में 4.5 अरब डॉलर का राजस्व हासिल किया, जबकि हॉलिवुड को 51 अरब डॉलर के आसपास राजस्व मिला।

 जहां तक चीनी फिल्मों का संबंध है, तो उनकी कमाई बीते साल कुछ कम रही, फिर भी वह बॉलिवुड से ज्यादा है।

 वर्ष 2016 में उसकी आय 6.58 अरब डॉलर रही जो 2015 में 6.78 अरब डॉलर थी।

, इसके बावजूद चीनी यह मानते हैं कि बॉलिवुड का दायरा उनसे बड़ा है और वह तेजी से बढ़ रहा है।

 खुद चीन में भी बॉलिवुड की फिल्में काफी सफल हो रही हैं, लेकिन उनकी तुलना में चीन की फिल्में भारत या अन्य जगहों पर उस तरह सक्सेसफुल नहीं हो रहीं।

 कमाई के मामले में बॉलिवुड भले ही पीछे हो, लेकिन कई मामले में यह हॉलिवुड से आगे है।

 हॉलिवुड में एक साल में औसतन 500 फिल्में बनती हैं और इसके दुनिया भर में 2.6 अरब दर्शक हैं, जबकि बॉलिवुड हर साल 1000 से ज्यादा फिल्मों का निर्माण करता है और इसके दुनिया भर में 3 अरब दर्शक हैं।

दर्शकों के मामले में बॉलिवुड ने 2004 में हॉलिवुड को पीछे छोड़ा था और तब से इस क्षेत्र में यह आगे बना हुआ है।

 बॉलिवुड ने बिना कोई समझौता किए, बिना नकल किए आज अपने बलबूते यह मुकाम हासिल किया है।

 इसमें आगे बढ़ने और नया करने का जो जुनून है, उसका लोहा हॉलिवुड भी मानता है।

 उम्मीद है, भविष्य में बॉलिवुड और ऊंची उड़ान भरेगा।

, सौजन्य – नवभारत टाइम्स।

