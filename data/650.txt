निगरानी जरूरी (दैनिक जागरण)।

राज्य के सभी स्कूलों में बेंच-डेस्क उपलब्ध कराना मुख्यमंत्री रघुवर दास का ड्रीम प्रोजेक्ट है।

 योजना की घोषणा करते वक्त उन्होंने अपनी पीड़ा साझा की थी।

 बगैर झिझक के बताया था कि जमशेदपुर के जिस स्कूल में उन्होंने पढ़ाई-लिखाई की थी वहां बेंच-डेस्क नहीं था।

 वे जमीन पर बैठने के लिए घर से बोरा लेकर जाया करते थे।

 उनकी इच्छा है कि अब सरकारी स्कूलों में स्थिति बदले।

 मुख्यमंत्री ने इस योजना को धरातल पर उतारने के लिए यह भी सुझाव दिया था कि बेंच-डेस्क बनाने में स्थानीय बढ़ई की मदद ली जाए।

 इससे बेंच-डेस्क की लागत कम आएगी और लोगों को काम मिलेगा।

 दुर्भाग्यपूर्ण यह है कि अधिकारी बेंच-डेस्क खरीदने में मुख्यमंत्री के सुझाव की अनदेखी कर रहे हैं।

 जब ऐसी शिकायतें सामने आई हैं तो विभाग की तंद्रा टूटी है।

 स्कूली शिक्षा एवं साक्षरता विभाग ने इस बाबत निगरानी बढ़ा दी है।

 झारखंड शिक्षा परियोजना परिषद ने भी तमाम पदाधिकारियों को अलग-अलग जिला आवंटित करते हुए जवाबदेही सौंपी है।

 विभागीय सचिव ने पदाधिकारियों को अपने-अपने आवंटित जिलों में कम से कम दो बार भ्रमण कर योजना की मॉनीटङ्क्षरग करने को कहा है।

 पदाधिकारी यह देखेंगे कि स्कूलों में बेंच-डेस्क का क्रय विभाग द्वारा जारी दिशानिर्देश के तहत हो रहा है या नहीं।

 विभाग ने अब 26 जनवरी तक सभी स्कूलों में बेंच-डेस्क क्रय कराने का लक्ष्य रखा है।

 पदाधिकारियों को इसकी सख्त निगरानी की जवाबदेही दी गई है।

 निदेशकों, विशेष सचिव, संयुक्त सचिव स्तर के पदाधिकारियों को भी जिला आवंटित करते हुए मॉनीटङ्क्षरग की जिम्मेदारी सौंपी गई है।

 जरूरत इस बात की है कि योजना को सफलतापूर्वक धरातल पर उतारा जाए।

 अगर अधिकारी सचेत नहीं होंगे तो इसका नकारात्मक परिणाम होगा।

 स्कूलों में विद्यार्थियों के लिए चलाई जा रही ज्यादातर योजनाएं बेहतर मॉनीटङ्क्षरग के अभाव में असफल हो जाती हैं।

 मिड डे मील, कापी-किताब, पोशाक, साइकिल का वितरण इसकी बानगी है।

 मिड डे मील में जहां निम्न गुणवत्ता की बात अक्सर सामने आते रहती है वहीं कॉपी-किताब व पोशाक समय से विद्यार्थियों को नहीं मिलते।

 साइकिल वितरण में भी बड़े पैमाने पर पूर्व में अनियमितता हुई।

 बाद में लाभुकों को राशि खाते में हस्तांतरित की गई।

 ध्यान रखना होगा कि झारखंड देश की कम साक्षरता दर वाले राज्यों में शुमार है।

 सुदूर जिलों की स्थिति काफी खराब है और इसमें सुधार तभी होगा जब अधिकारी सचेत होंगे।

 स्कूलों में ड्राप आउट और खराब रिजल्ट के लिए प्रबंधन तंत्र ही जिम्मेदार है।

 इसके लिए सिस्टम को दुरुस्त करना होगा।

 हर योजना के पीछे की आदर्श सोच को भी ध्यान में रखना होगा तभी जिम्मेदारी का अहसास अधिकारियों को होगा।

 जो अधिकारी उदासीन हैं उन्हें चिह्नित किया जाना चाहिए ताकि मुख्यमंत्री का ड्रीम प्रोजेक्ट सफलतापूर्वक धरातल पर उतर सके।

 स्थानीय संपादकीय : झारखंड , सौजन्य – दैनिक जागरण, 16-12-2016।

