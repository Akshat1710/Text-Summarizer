मुफ्तखोरी की संस्कृति (दैनिक जागरण)।

मुफ्त सामग्री देने की घोषणा कर चुनाव जीतने की कोशिश के खिलाफ दिल्ली उच्च न्यायालय में दाखिल याचिका का निपटारा चाहे जिस रूप में हो, ऐसा लगता नहीं कि राजनीतिक दल रेवड़ियां बांटने के वादे करने में कहीं कोई संकोच बरत रहे हैं।

 सच तो यह है कि पांच राज्यों के विधानसभा चुनावों के लिए विभिन्न राजनीतिक दलों की ओर से जारी घोषणा पत्र यह और अच्छे से बता रहे हैं कि वे बिना कोई हिसाब-किताब लगाए तरह-तरह की चीजें मुफ्त देने की घोषणा करने के आदी होते जा रहे हैं।

 कुछ समय पहले तक मतदाताओं को लुभाने का यह काम तमिलनाडु के राजनीतिक दल ही करते थे, लेकिन अब वहां की राजनीतिक बीमारी देश भर में फैलती नजर आ रही है।

 इसका ताजा प्रमाण है चुनाव वाले राज्यों में घी, प्रेशर कुकर, पेट्रोल आदि मुफ्त देने के वादे।

 ऐसे वादे कितने हवा-हवाई होते हैं, यह ऐसे समझा जा सकता है कि जो राजनीतिक दल दिल्ली में फ्री वाई फाई के अपने वादे को पूरा नहीं कर पा रहा वह पंजाब में ऐसा ही वादा कर रहा है।

 कई बार ऐसे वादे कर सत्ता में आने वाले राजनीतिक दल केंद्र सरकार से यह मांग करने लग जाते हैं कि उन्हें उनका वादा पूरा करने में मदद दी जाए।

 मुफ्त चीजें बांटने के वादे एक तरह की रिश्वतखोरी के साथ-साथ अर्थव्यवस्था का दीवाला निकालने तरीके भी हैं।

 यह राजनीति यही बताती है कि हमारे राजनीतिक दल जनता को आत्मनिर्भर बनाने वाली नीतियों को लेकर किस तरह उदासीन हैं।

 आखिर रोजमर्रा की जरूरत की चीजें मुफ्त बांटकर लोगों को उनके पैरों पर कैसे खड़ा किया जा सकता है।

निर्धन-वंचित तबके के लोगों को कुछ मामलों में राहत-रियायत देना समझ आता है, लेकिन इसके नाम पर मुफ्तखोरी की संस्कृति को बढ़ावा देना लोगों को पंगु बनाकर उन्हें बैशाखी थमाने वाला काम है।

 यह काम तभी बंद हो सकता है जब चुनाव आयोग लोक-लुभावन घोषणा पत्रों के मामले में सुप्रीम कोर्ट के दिशा निर्देशों पर सही तरह से अमल की ठोस व्यवस्था बनाए।

 यह इसलिए भी आवश्यक है, क्योंकि मुफ्त सामग्र्री देने के वादों से मतदाताओं पर कुछ न कुछ असर पड़ता है और साथ ही चुनावों की निष्पक्षता भी प्रभावित होती है।

 चूंकि राजनीतिक दल निषेधकारी प्रावधानों से बच निकलने में माहिर हो गए हैं इसलिए चुनाव आयोग को कहीं अधिक सचेत रहना होगा।

 बेहतर होगा कि चुनाव प्रक्रिया को साफ सुथरा बनाने के मामले में केंद्र सरकार चुनाव आयोग के साथ खड़ी नजर आए।

 केंद्र सरकार के लिए यह भी आवश्यक है कि वह चंदे को पारदर्शी बनाने के प्रस्तावित कदम के संदर्भ में उन आपत्तियों पर ध्यान दे जो विभिन्न लोगों की ओर से उठाई जा रही हैं।

 इस आशंका को दूर किया ही जाना चाहिए कि नकद चंदे की सीमा को 20 हजार रुपये से 2000 रुपये करने की व्यवस्था का भी दुरुपयोग हो सकता है।

 यह नैतिकता का तकाजा ही नहीं, बल्कि वक्त की मांग भी है कि राजनीतिक दलों के लिए समय पर आयकर रिटर्न दाखिल करना अनिवार्य बने।

 बेहतर हो कि सरकार के साथ सभी राजनीतिक दल यह समझें कि चुनाव और राजनीति संबंधी सुधार उनके अपने हित में हैं।

 मुख्य संपादकीय , सौजन्य- दैनिक जागरण।

