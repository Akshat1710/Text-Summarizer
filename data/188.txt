अलगाववादियों को करारा जवाब (दैनिक जागरण)।

कश्मीर घाटी में दसवीं की बोर्ड परीक्षा में रिकार्ड 99 फीसद विद्यार्थियों ने उपस्थिति दर्शाकर अलगाववादियों को मुंहतोड़ जवाब दिया है।

 उन्होंने साफ कर दिया कि वे अपने मुस्तकबिल को लेकर गंभीर हैं।

 अलगाववादी परीक्षाओं में चाहे जितने भी रोड़े अटकाएं, पढ़ाई के बिना जिंदगी में कुछ भी कुछ नहीं है।

 अलगाववादियों की हमेशा से कोशिश रही है कि कश्मीर में निजाम-ए-मुस्तफा लागू कर युवाओं में अपनी संकुचित सोच को थोपा जाए।

 उनकी हमेशा से ही यह कोशिश रही कि वादी में खराब हालत का ढिंढोरा पीट कर छात्रों का बेशकीमती साल बर्बाद कर दिया जाए, लेकिन उनके मंसूबों को दरकिनार कर विद्यार्थियों ने यह साबित कर दिया कि कश्मीर की युवा पीढ़ी अब उनके इरादों को अच्छी तरह से भांप लिया है।

 उनके मुस्तकबिल के आगे राष्ट्रद्रोहियों की क्या हिम्मत है कि उनके बढ़ते कदमों को रोक सकें।

 बारहवीं कक्षा की परीक्षा के सफलतापूर्वक शुरुआत के बाद दसवीं की परीक्षा में पचपन हजार पांच सौ विद्यार्थियों ने इत्मीनान से पेपर दिए।

 सभी छात्रों के चेहरों पर खुशी साफ देखी जा सकती थी।

 इससे अंदाजा लगाया जा सकता है कि इन छात्रों पर पेपरों के आयोजन को लेकर कितना मानसिक तनाव था।

 कश्मीर घाटी में पिछले चार महीने से बंद व हड़ताल के कारण अक्टूबर माह में होने वाली परीक्षाएं टल गई थीं।

 घाटी में इस दौरान राष्ट्रद्रोहियों ने कई स्कूलों को आग के हवाले कर अपने नापाक मंसूबों को जाहिर कर दिया, लेकिन जिस प्रकार से परीक्षा में छात्रों ने उत्साह दिखाया है, उससे अलगाववादियों के मुंह पर करारा तमाचा पड़ा है।

 बंद व हड़ताल से कश्मीर घाटी में पर्यटन उद्योग को काफी नुकसान पहुंचा है।

 लोगों को भी अब समझ आ चुकी है कि अलगाववादियों ने उनकी उन्नति व विकास में सिर्फ कांटे ही बोए हैं।

 सरकार को भी चाहिए कि परीक्षाओं में सुरक्षा के तमाम इंतजाम करें क्योंकि अलगाववादी शिक्षा के इस अनुष्ठान से खुश नहीं हैं।

 यह अच्छी बात है कि घाटी में हड़ताल और बंद का दौर समाप्त हो चुका है।

 लोगों को चाहिए कि वे तरक्की की राह में सरकार का साथ दें।

 इसी में सबकी भलाई है।

 स्थानीय संपादकीय : जम्मू-कश्मीर , सौजन्य – दैनिक जागरण।

