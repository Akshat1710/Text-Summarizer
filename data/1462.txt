घर वापसी के मौसम में (हिन्दुस्तान)।

आतिशी बल्लेबाजी, जुमलों से भरी क्रिकेट कमेंटरी और लाफ्टर चैंपियन के कभी न रुकने वाले ठहाकों के बाद नवजोत सिंह सिद्धू अपने राजनीतिक जीवन में भी कई पारियां खेल चुके हैं।

 भाजपा से निकलने के बाद आम आदमी पार्टी के दरवाजे पर दस्तक देते हुए अब जब वह कांग्रेस में बाकायदा शामिल हो गए हैं, तो उनका कहना है कि यह उनकी घर वापसी है, क्योंकि वह पैदाइशी कांग्रेसी हैं।

 बेशक, वह पैदाइशी कांग्रेसी हो सकते हैं, पर किसी की भी घर वापसी इतनी लंबी नहीं होती, जितनी कि नवजोत सिंह सिद्धू की रही है।

 उन्होंने पिछले साल 18 जुलाई को राज्यसभा और भाजपा से इस्तीफा दिया था और तभी से वह नया ठिकाना तलाश रहे थे।

 उन्हें आम आदमी पार्टी से काफी उम्मीद थी।

 इसी उम्मीद पर उन्होंने इस्तीफा भी दिया था, मगर वहां उन्हें दरवाजे से ही लौटना पड़ा।

 और तभी से उनके कांग्रेस में आने का उपक्रम किसी धारावाहिक की तरह चल रहा था।

 यहां तक कि उनकी पत्नी और भाजपा विधायक काफी पहले कांग्रेस में शामिल हो गईं, लेकिन उनकी खुद की घर वापसी के लिए कांग्रेस के दरवाजे अब जाकर खुले हैं।

 लेकिन सिद्धू अकेले नहीं हैं, चुनाव का मौसम दल-बदल का मौसम होता है और आजकल हर उस प्रदेश में, जहां विधानसभा चुनाव होने वाले हैं, दल-बदल काफी बड़े पैमाने पर चल रहा है।

 अगर सिद्धू के प्रदेश पंजाब को ही लें, तो वहां पिछले कुछ हफ्तों में एक दर्जन से ज्यादा बड़े नेताओं ने दल-बदल किया है।

 दिलचस्प बात यह है कि ये दल-बदल लगभग हर दिशा में हुए हैं।

 पंजाब ही नहीं, अगर उत्तर प्रदेश को देखें, तो दल बदलने का क्रम वहां भी लगातार जारी है।

 उत्तर प्रदेश में कांग्रेस की कमान संभाल चुकी रीता बहुगुणा जोशी तो काफी पहले कांग्रेस छोड़ भाजपा में शामिल हो गई थीं, अब वहां समाजवादी पार्टी के विधायक राजा अरिदमन सिंह भी भाजपा में शामिल हो गए।

 कई और नेताओं के भी पार्टी छोड़ने की चर्चा है।

 उधर उत्तराखंड में कांग्रेस के वरिष्ठ नेता यशपाल आर्य भारतीय जनता पार्टी में शामिल हो गए हैं।

, ऐन चुनाव के वक्त ये नेता पार्टी क्यों छोड़ते हैं।

 और दूसरी पार्टियां इन्हें क्यों स्वीकार कर लेती हैं।

 इसका सीधा सरल जवाब है अवसरवाद।

 हर चुनाव में ऐसा होता है कि जिस पार्टी की जीत की संभावनाएं सबसे ज्यादा दिख रही हों, उस पार्टी में शामिल होने वालों की भीड़ लग जाती है।

 टिकट न मिलने और शर्तें न माने जाने से असंतुष्ट नेता भी पार्टी छोड़ते हैं।

 कई बार विवादों में फंसे नेता भी एक पार्टी का पल्लू छोड़कर दूसरी पार्टी का दामन थाम लेते हैं।

 दूसरी पार्टियां इन्हें हंसी-खुशी स्वीकार लेती हैं।

 माना जाता है कि इससे पार्टी के पक्ष में माहौल बनता है।

 ऐसे नेताओं को दल-बदल कराने की विशेष कोशिश होती है, जिनके साथ कोई वोट बैंक जुड़ा हो।

 किसी दल का रुतबा कम करने के लिए भी उसमें तोड़-फोड़ की जाती है।

, कारण कोई भी हो, लेकिन इस चुनावी दल-बदल का विचारधारा और सिद्धांतों से कोई लेना-देना नहीं होता।

 हालांकि दुहाई हमेशा सिद्धांतों और विचारों की ही दी जाती है।

 घर वापसी और अंतरात्मा की आवाज इस मौसम के प्रिय जुमले हैं।

 राजनीति के पेशेवर होने के बहुत से फायदे गिनाए जाते हैं और ये फायदे हैं भी, लेकिन दल-बदल इस पेशे की एक ऐसी बुराई है, जिसने हमारी राजनीति को खासा बदनाम भी किया है।

 सबसे बड़ी बात है कि इन्हीं सब बुराइयों की वजह से आम लोगों में राजनीतिज्ञों के प्रति सम्मान का भाव काफी कम हुआ है।

 इसी के साथ सच यह भी है कि बहुत ज्यादा इधर से उधर जाने वाले या दल-बदल करने वाले नेता एक समय के बाद अपनी विश्वसनीयता खो बैठते हैं।

, सौजन्य- हिन्दुस्तान।

