कोरे पन्नों पर लिखें नयी इबारत (दैनिक ट्रिब्यून)।

उम्र के विभिन्न पड़ावों पर पहुंचने के बाद हम प्रायः यही सोचते हैं कि अब जीवन में कुछ नया सीखने अथवा जीवनवृत्ति में परिवर्तन करने का समय व्यतीत हो चुका है।

 प्रायः पच्चीस-तीस साल की उम्र के बाद सोचते हैं कि अब कॉलेज या विश्वविद्यालय जाने व किसी नए कोर्स अथवा पाठ्यक्रम में प्रवेश लेने या कुछ नया सीखने की उम्र नहीं रही है या फिर चालीस वर्ष की उम्र के बाद सोचते हैं कि अब जीवन में कोई नई शुरुआत नहीं की जा सकती।

जिन लोगों ने जीवन में बहुत अच्छा कार्य न किया हो अथवा जिनका जीवन बहुत अनुशासित न रहकर अपेक्षाकृत उच्छृंखल रहा हो वो भी प्रायः यही कहते हैं कि क्या कभी बूढ़े तोते भी पढ़ते हैं।

 अब तो पूरी ज़िंदगी पुराने ढर्रे पर ही गुज़रेगी।

 वास्तव में ये एक सोच मात्र है।

 यदि आप दृढ़तापूर्वक इस सोच पर डटे हुए हैं तो ये बिल्कुल ठीक है।

 लेकिन यदि आप इस सोच के विपरीत सोचते हैं और सोचते हैं कि इस विपरीत सोच से जीवन को बदलना संभव है तो वो उससे भी ज़्यादा ठीक है।

जीवन क्या है।

 मान लेते हैं जीवन एक अलबम, स्केच बुक या नोट बुक है।

 यदि जीवन एक नोट बुक है तो ज़रूरी है कि जीवन रूपी इस नोट बुक के कुछ पन्ने भर चुके होंगे और कुछ खाली होंगे।

 जीवन रूपी इस नोट बुक के जो पन्ने भर चुके हैं वो उस जीवन का प्रतीक हैं जो बीत चुका है या उन कार्यों के जो हम कर चुके हैं अथवा सीख चुके हैं।

 इसमें अत्यंत महत्वपूर्ण बात ये है कि हमारी जीवन रूपी इस नोट बुक में कुछ पन्ने अभी भी कोरे हैं, इसलिए हम उन कोरे पन्नों पर नये ढंग से नयी और उपयोगी इबारत ज़रूर लिख सकते हैं।

 उनमें नये आकर्षक रंग भरने से हमें कोई नहीं रोक सकता।

 यदि कोई रोकता भी है तो वो स्वयं हम हैं।

 या तो हम अकर्मण्य हो चुके हैं या फिर सुविधाभोगी अथवा आरामपरस्त।

जीवन में सीखने और आगे बढ़ने की कोई न निश्चित उम्र होती है और न नयी शुरुआत करने की ही।

 जब जागो तभी सवेरा।

 हां जीवनवृत्ति में नई शुरुआत करने के लिए एक विशेष योग्यता अवश्य अपेक्षित है।

 यदि वो योग्यता आप में पहले से ही है तो ठीक है अन्यथा उसे अर्जित करना अनिवार्य है।

 मान लीजिए आप कैमिस्ट्री के प्रोफेसर हैं लेकिन कुछ दिनों के बाद आपको लगता है कि कैमिस्ट्री में आपकी रुचि नहीं है अपितु फिज़िक्स में है।

 यदि आपको फिज़िक्स का प्रोफेसर बनना है तो उसके लिए अपेक्षित योग्यता तो अर्जित करनी ही होगी।

 लेकिन यह कार्य या परिवर्तन मुश्किल हो सकता है, असंभव बिल्कुल नहीं।

 डी.लिट. या पीएच.डी. की बात छोड़िए, ऐसे अनेक लोग मिल जाएंगे जिन्होंने पचास-साठ वर्ष की उम्र में दसवीं या बारहवीं की परीक्षा उत्तीर्ण की है अथवा साठ-पैंसठ साल की उम्र में बी.ए. या एम.ए. किया है।

 कई लोग तो रिटायरमेंट के बाद जीवन में परिवर्तन करने की महत्वपूर्ण शुरुआत करने का निर्णय लेते हैं।

यदि आप अपेक्षाकृत अधिक रोचक कार्य या अधिक लाभप्रद कार्य के लिए नयी शुरुआत करना चाहते हैं तो दृढ़ संकल्प ले लें और नयी शुरुआत के लिए शुरुआत कर दें।

 हो सकता है और बाद में ये इतना आसान न रहे।

 मान लीजिए आपका कपड़े का व्यवसाय है लेकिन उसमें न तो आपकी रुचि ही है और न ये विशेष लाभप्रद ही है।

 अतः आप व्यवसाय बदलना चाहते हैं।

 लेकिन आज यह उतना सरल नहीं रह गया है।

 प्रतियोगिता भी ज़्यादा हो गई है।

 यदि उस समय आप कपड़े का व्यवसाय छोड़कर अपनी रुचि के व्यवसाय में आ जाते तो अब तक न केवल व्यवसाय जम जाता अपितु काफी कमा भी लेते।

वैसे भी वर्ष के पहले महीने का प्रथम दिवस ही नया दिन नहीं होता अपितु हर दिन व हर क्षण एक नयी शुरुआत है।

 व्यक्ति जिस दिन पैदा होता है वो धरती पर उसके जीवन का प्रारंभ है।

 इसलिए उसके लिए न तो नववर्ष ही महत्वपूर्ण है और न जन्मदिन।

 सबसे महत्वपूर्ण वो दिन या क्षण है जब हम कुछ महत्वपूर्ण करते हैं।

 कुछ नया सीखते हैं।

 हम किसी बुरे विचार या बुरी आदत को त्यागकर नकारात्मकता से मुक्त हो जाते हैं।

 सबसे महत्वपूर्ण वो क्षण होता है जब हमारे जीवन में रूपांतरणकारी परिवर्तन होता है या हम अपने जीवन में किसी रूपांतरणकारी परिवर्तन को लागू करने का निर्णय लेते हैं।

यदि जीवन के किसी मोड़ पर किसी भी तरह के परिवर्तन की ज़रूरत महसूस हो तो निर्णय लेने में विलम्ब नहीं करना चाहिए।

 यदि आप में हिम्मत है तो जब तक आपकी जीवन रूपी कॉपी में एक भी कोरा पन्ना बचा हुआ है, उस पर मनमाफ़िक इबारत लिखने का अवसर उपलब्ध है।

 उस अवसर का सदुपयोग करने में कोई बुराई नहीं।

– सीताराम गुप्ता।

सौजन्य- दैनिक ट्रिब्यून।

