संपादकीय : दूरगामी महत्व का फैसला (नई दुनिया)।

सुप्रीम कोर्ट का यह फैसला दूरगामी महत्व का है कि धर्म, जाति, समुदाय या भाषा के आधार पर वोट मांगना गैरकानूनी है।

 इस निर्णय के साथ सर्वोच्च न्यायालय ने 1995 के एक मामले में की गई न्यायिक टिप्पणियों से पैदा हुए भ्रमों का निवारण कर दिया है।

 तब जस्टिस जेएस वर्मा की अध्यक्षता वाली बेंच ने कहा था कि चुनावी भाषणों में हिंदुत्व या हिंदू धर्म के उल्लेख का हमेशा यह अर्थ नहीं समझा जा सकता कि धर्म के आधार पर वोट मांगा गया।

 तब न्यायालय ने कहा था – ‘भाषण में हिंदुत्व या हिंदू धर्म का जिक्र भारतीय जनता की जीवन पद्धति और भारतीय सांस्कृतिक लोकाचार पर जोर डालने के लिए भी किया जाता है।

 मामला जनप्रतिनिधित्व अधिनियम-1951 की धारा 123(3) की व्याख्या से संबंधित था।

 ताजा प्रकरण में जस्टिस वर्मा की अध्यक्षता वाली बेंच की टिप्पणियों पर स्पष्टता लाने की गुजारिश की गई थी।

 इसके लिए न्यायालय ने सात जजों की संविधान पीठ बनाई।

 लेकिन सभी जज समान व्याख्या पर सहमत नहीं हुए।

 तब प्रधान न्यायाधीश जस्टिस टीएस ठाकुर और तीन अन्य जजों ने बहुमत से फैसला सुनाया।

 न्यायमूर्ति डीवाई चंद्रचूड़, न्यायमूर्ति आदर्श कुमार गोयल और न्यायमूर्ति उदय उमेश ललित ने अलग से असहमत फैसला सुनाया।

बहरहाल, जजों के बहुमत की राय यही रही कि चुनाव एक सांसारिक क्रिया है।

 इसे दुनियावी मसलों एवं मुद्दों के आधार पर ही लड़ा जाना चाहिए।

 कोर्ट ने कहा – ‘मनुष्य एवं ईश्वर के बीच का संबंध एक व्यक्तिगत चयन है।

 राज्य के लिए ऐसी किसी गतिविधि में दखल देना प्रतिबंधित है।

 स्पष्टत: राजनीति का संबंध राज्य-व्यवस्था की नीति से है।

 अत: कोर्ट ने धर्म (या अध्यात्म) से (जिसका संबंध पारलौकिक मामलों से है) राजनीति को अलग रखने के पक्ष में राय जताई है।

 ताजा फैसले का सीधा अर्थ है कि आगे से धर्म या जाति के नाम पर वोट मांगना गलत चुनावी आचरण माना जाएगा।

 आरोप सिद्ध होने पर आरोपी उम्मीदवार के खिलाफ कानूनी कार्रवाई हो सकेगी।

 प्रत्याशी विजयी हुआ हो, तो इस आधार पर उसकी सदस्यता रद्द हो सकेगी।

 आशा है कि सभी राजनीतिक दल आगे से चुनाव प्रचार में उतरते वक्त इस निर्णय का खयाल रखेंगे।

, दरअसल, कोर्ट ने भारत के विधि शास्त्र में कोई नया सिद्धांत नहीं जोड़ा है।

 बल्कि भारतीय संविधान की मूल भावना की पुनर्पुष्टि भर की है।

 इसी भावना के अनुरूप जनप्रतिनिधित्व कानून की धारा 123(3) में प्रावधान किया गया था कि वोट मांगने के दौरान धर्म, नस्ल, जाति, समुदाय या भाषा के आधार पर जनसमुदायों के बीच शत्रुता या नफरत की भावना फैलाना भ्रष्ट आचरण माना जाएगा।

 इस पर कोई भ्रम नहीं था।

 मगर 1995 के फैसले में हिंदुत्व को धर्म के बजाय जीवन पद्धति बताए जाने से कुछ गलतफहमियां पैदा हुईं।

 अब सुप्रीम कोर्ट ने उन्हें दूर कर दिया है।

 इससे चुनावी माहौल सुधरने और भारतीय लोकतंत्र के मजबूत होने का मार्ग प्रशस्त हुआ है।

, सौजन्य – नई दुनिया।

