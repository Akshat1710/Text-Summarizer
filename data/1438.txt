इस संकीर्णता के मायने (अमर उजाला : Editorial)।

कुछ वर्ष पहले मैंने भारतीय राजनीतिक चिंतन पर एक संग्रह का संपादन किया था।

 इसमें 19 बड़े चिंतकों को रेखांकित किया गया था।

 इसमें गोखले, तिलक, फुले, गांधी, नेहरू, अंबेडकर, लोहिया, जेपी और पेरियार जैसी शख्सियतें शामिल थीं।

 साथ ही इस में लीक से हटकर कुछ नाम भी शामिल थे।

 इनमें से एक थे 1940 से 1973 के बीच राष्ट्रीय स्वयंसेवक संघ के सरसंघचालक रहे माधव सदाशिव गोलवलकर।

भारतीय चिंतकों पर लिखी गई किताब में गोलवलकर को शामिल किए जाने से कुछ वामपंथी बुद्धिजीवी नाराज हो गए।

 दरअसल, एक ओर तो मैंने भूलवश किसी भारतीय मार्क्सवादी चिंतक को इस सूची में शामिल नहीं किया था।

 दूसरी ओर, गोलवलकर को फुले और अंबेडकर की श्रेणी में रखकर मैंने उनकी नफरत फैलाने वाली विचारधारा को ′बौद्धिक वैधता′ दे दी थी।

 हालांकि गोलवलकर को शामिल करने का मेरा फैसला विचारधारा की जगह बौद्धिक आधार पर लिया गया था।

 ऐसा करने का उद्देश्य उनकी विचारधारा का समर्थन करने के बजाय भारतीय राजनीतिक विमर्श में उन्होंने जो प्रभाव छोड़ा, उसे मान्यता देना था।

 आने वाले दशकों में हम देख सकेंगे कि उनका प्रभाव किसी मायने में गांधी, नेहरू या अंबेडकर से कम नहीं रहा है।

 वह गोलवलकर ही थे, जिन्होंने पूरे देश में अपनी अनथक यात्राओं के जरिये संघ के संगठनात्मक और विचारधारात्मक आधार को मजबूत किया।

 अपने नजदीक माने जाने वाले राजनीतिक दल जनसंघ (भाजपा का पूर्ववर्ती) के साथ रिश्तों को ठोस बनाने के प्रयास भी वह लगातार करते रहे।

 गोलवलकर के शिष्यों में अटल बिहारी वाजपेयी और लालकृष्ण आडवाणी शामिल थे।

 जब नरेंद्र मोदी संघ में शामिल हुए, तब भी गोलवलकर की चमक संगठन पर हावी थी।

 इसी से अभिभूत होकर 2007 में मोदी ने गोलवलकर के सम्मान में एक लंबा लेख भी लिखा था।

जानकार लोग गोलवलकर की किताबों ′वी, ऑर आवर नेशनहुड डिफाइंड′, और ′बंच ऑफ थॉट्स′ से अच्छे-से वाकिफ हैं, जिनमें भारत को पूरी तरह एक हिंदू राष्ट्र, जबकि ईसाइयों और मुसलमानों को दूसरे दर्जे के नागरिक से भी बदतर देशद्रोही के तौर पर देखा गया है।

 मैं एक पुराने अखबार में छपे गोलवलकर के एक विवादास्पद लेख का जिक्र करना चाहूंगा।

 इस लेख के पीछे की कहानी भी काफी महत्वपूर्ण है।

 सितंबर, 1951 में संघ की मदद से पूरी तरह से हिंदूवादी राजनीतिक पार्टी जनसंघ का उदय हुआ, जिसने नेहरू सरकार पर हिंदुओं से विश्वासघात करने का आरोप लगाया।

 पाकिस्तान से आए शरणार्थियों के अलावा ज्यादा लोग इस पार्टी की ओर आकर्षित नहीं हुए।

 श्यामा प्रसाद मुखर्जी जैसे बेहद काबिल नेता के होने के बावजूद 1952 की शुरुआत में हुए पहले आम चुनाव में जनसंघ को महज तीन सीटें ही मिल सकीं।

 सरकार पर हमला बोलने के लिए शरणार्थियों की नाराजगी का मुद्दा जनसंघ के लिए उतना फायदेमंद नहीं रहा था, क्योंकि पंजाब और बंगाल के बाहर लोगों ने विभाजन के दर्द को उतना महसूस नहीं किया था।

ऐसे हालात में गोलवलकर को एक प्रतीक की तलाश थी, जो पूरे देश के हिंदुओं को एकजुट कर सके।

 अक्तूबर, 1952 में प्रकाशित अपने एक लेख में गोलवलकर ने सभी हिंदुओं का आह्वान किया कि वे वर्तमान को अपने गौरवपूर्ण अतीत के साथ जोड़ें।

 इस लेख में कहा गया कि हिंदुओं को अपने भीतर सेवा और भक्ति की नई भावना पैदा करते हुए मातृभूमि के सम्मान की रक्षा के लिए अपना सर्वस्व झोंकने के लिए तैयार रहना होगा।

 सवाल यह था कि ऐसी कौन-सी वजह थी, जिसके लिए सभी हिंदू अपना सब-कुछ त्याग करने को तैयार हो जाएं।

 गोलवलकर का तर्क था कि हमारे राष्ट्रीय जीवन में गौरव का ऐसा चिह्न तो गाय ही हो सकती है, जिसे मां का दर्जा दिया गया है, और जो भक्ति व पूजा का दर्जा दिए जाने के लिए बिल्कुल योग्य है।

 लेख में कहा गया, ′अपने राष्ट्रीय गौरव के इस चिह्न पर किसी भी हमले को अविलंब रोकने के लिए और मातृभूमि के प्रति लोगों की भक्ति बढ़ाने के लिए गोहत्या पर प्रतिबंध स्वराज के हमारे राष्ट्रीय पुनर्जागरण कार्यक्रम की पहली प्राथमिकता होना चाहिए।

′।

यह कोई पहली बार नहीं था, जब गोरक्षा का मुद्दा राष्ट्रीय राजनीति का विषय बना था।

 अपने एक पुराने निबंध ′रैलिंग एराउंड द काउ′ में ज्ञानेंद्र पांडेय ने उन्नीसवीं सदी के अंत और बीसवीं सदी की शुरुआत में बिहार और उत्तर प्रदेश में हिंदुओं द्वारा बनाई गई गोरक्षिणी सभाओं के कामकाज का विश्लेषण किया है।

 गोरक्षा के इस मुद्दे के चलते उत्तर भारत में तमाम दंगे हुए।

 इससे मुसलमानों ने खुद को असुरक्षित महसूस किया और आखिकार उन्हें भी अपने धर्म के कट्टरपंथियों की गोद में जाना पड़ा।

 अपना दौर आने पर गांधी ने इस मामले में एक समझौते की कोशिश की।

 इसके तहत मुसलमानों को ईद के मौके पर गाय की बलि देने और मस्जिद के सामने हिंदुओं के संगीत चलाने की मनाही थी।

 कुछ समय तक यह समझौता चला, फिर टूट गया।

 गांधी ने बड़ी चतुराई से दिशा बदलते हुए अस्पृश्यता उन्मूलन और स्वराज की उपलब्धियों पर फोकस कर लिया।

पूरी बीसवीं सदी के दौरान गोरक्षा का मुद्दा नेपथ्य में रहा।

 गांधी, नेहरू, पटेल और अंबेडकर जैसे नेताओं ने अपना फोकस राष्ट्रीय एकता, सामाजिक समता, आर्थिक विकास, भाषायी बहुलता और सांप्रदायिक सौहार्द जैसे मुद्दों पर किया।

 ऐसे राजनीतिक माहौल में गोलवलकर का गोरक्षा अभियान थोड़ा धीमा पड़ गया।

 हालांकि नेहरू और शास्‍त्री के निधन के बाद नवंबर, 1966 में स्थितियां कुछ बदलती दिखीं, जब नाराज साधुओं की भीड़ ने देश भर में गोहत्या पर प्रतिबंध लगाने की मांग के साथ संसद को घेरने की नाकामयाब कोशिश की।

 हालांकि इसमें फिर ज्यादा कुछ नहीं हुआ।

मगर पिछले कुछ हफ्तों के दौरान चीजें बदलती दिख रही हैं।

 दादरी में एक मुसलमान की खौफनाक ढंग से हत्या होती है और उसके बाद भाजपा के कुछ नेताओं की तरफ से इस घटना को जायज ठहराने के बयान आने लगते हैं।

 हरियाणा के मुख्यमंत्री मुसलमानों को सुझाव दे चुके हैं कि गाय खाने वालों की भारत में कोई जगह नहीं होनी चाहिए।

 गोहत्या का मुद्दा बिहार में एक चुनावी मुद्दा बन चुका है।

 उत्तर प्रदेश में भी यही कहानी दोहराई जा सकती है।

 साक्षी महाराज और मनोहर लाल खट्टर जैसे लोग गाय से जितना प्रेम करते हैं, मुसलमानों को उतना ही संदेह की नजर से देखते हैं, जैसा कि कभी गोलवलकर करते थे।

 दरअसल, यह संकीर्ण सोच और लोगों को बांटने का एजेंडा संघ के डीएनए में है।

 पार्टी के भीतर की इस कट्टरता से खुद को दूर रखने का मोदी पर दबाव है, मगर क्या वह उस शख्स से दूरी कायम करने को तैयार हैं, जिसे वह ′पूजनीय श्री गुरुजी′ के तौर पर संबोधित कर चुके हैं।

पिछले कुछ हफ्तों के दौरान चीजें बदलती दिख रही हैं।

 पार्टी के भीतर की इस कट्टरता से खुद को दूर रखने का मोदी पर दबाव है, मगर क्या वह उस शख्स से दूरी कायम करने को तैयार हैं, जिन्हें वह ′पूजनीय श्री गुरुजी′ के तौर पर संबोधित कर चुके हैं।

सौजन्य :- अमर उजाला ,25.10.2015, रामचंद्र गुहा(जाने-माने लेखक और इतिहासकार)।

