दलित महासम्मेलन का निहितार्थ (राष्ट्रीय सहारा)।

जुलाई को जब प्रधानमंत्री नरेन्द्र मोदी रेडियो पर अपने मन की बात कर रहे थे, उसी समय उनके गृह प्रदेश गुजरात की राजधानी अहमदाबाद में दलित महासम्मेलन हो रहा था।

 इसमें गुजरात के 25,000 से अधिक दलितों ने मन की पीड़ा को एक-दूसरे से साझा किया, और सदियों के संताप से मुक्त होने का संकल्प भी लिया, जिसे वर्ण व्यवस्था द्वारा उनके सिर पर बर्बरतापूर्वक लादा हुआ है।

 यह महासम्मेलन 11 जुलाई को उना में दलितों की बर्बर पिटाई के विरोध में 30 दलित संगठनों द्वारा ‘‘उना दलित अत्याचार लड़त समिति’ के तत्वावधान में बुलाया गया था।

 इसमें मुस्लिम प्रतिनिधियों सहित पूर्व आईपीएस अधिकारी राहुल शर्मा ने भी शिरकत की।

इस महासम्मेलन को 2006 की खैरलांजी घटना व जनवरी 2016 में रोहित वेमुला की शहादत से उपजे दलित जन आक्रोश की अगली कड़ी के रूप में देखा जा सकता है।

 इस सम्मेलन के संयोजक दलित कार्यकर्ता जिगेश मेवानी ने सरकार के सामने मुख्य रूप से सात मांगें रखीं।

 इन मांगों में प्रमुख है-उना के अभियुक्तों को यदि कोर्ट से जमानत मिलती है तो उन्हें पांच जिलों से बाहर रखा जाए, अर्थात तड़ीपार किया जाए, उना घटना के विरोध में आंदोलन करने वाले दलितों पर दर्ज मुकदमे वापस लिये जाएं, पुलिस पर भी दलित उत्पीड़न का मामला दर्ज किया जाए, चार साल पहले सूर्य नगर जिले में तीन दलित लड़कों की हत्या के मामले में फरार अभियुक्तों को गिरफ्तार किया जाए, दलित उत्पीड़न के मामलों को निस्तारित करने के लिए विशेष अदालतें बनाई जाएं, मरे हुए पशुओं को उठाने का काम छोड़ने वाले परिवारों को पांच-पांच एकड़ खेत दिया जाए, सफाई कर्मचारियों को पक्की नौकरी और छठे वेतन आयोग का लाभ दिया जाए।

 इन मांगों के साथ ही सुरक्षा के लिए बंदूक के लाइसेंस की भी मांग की गई।

 इस सम्मेलन में न केवल सरकार के सामने मांग रखी गई बल्कि डॉ. अम्बेडकर की शपथ लेकर मरे हुए पशुओं को न उठाने और सीवर लाइन में घुसकर सफाई न करने का संकल्प भी लिया गया।

 उना की घटना के बाद लगभग 20 दलित नौजवानों द्वारा आत्महत्या का प्रयास यह सिद्ध करता है कि दलित अब अमानवीय कायरे व बर्बरतापूर्ण दमन से मुक्ति चाहता है।

 सच्चर कमेटी के एक प्रमुख सदस्य प्रो. अमिताभ कुंडू के अनुसार ग्रामीण इलाके में रहने वाले 44.8 प्रतिशत दलित गरीबी रेखा के नीचे हैं।

 दलितों के उत्पीड़न की घटनाएं लगातार बढ़ रही हैं।

 गो-रक्षा के नाम पर दलितों पर हमला बिल्कुल नई प्रवृत्ति है, जो हिंदुत्व ब्रिगेड द्वारा गाय को माता घोषित करने के पश्चात प्रारम्भ हुआ है।

 15 अक्टूबर 2002 को झज्जर (हरियाणा) में पांच दलितों को गाय की हत्या करने के आरोप में थाने के सामने बर्बरतापूर्वक मौत के घाट उतार दिया गया था।

 यह महज संयोग ही नहीं है कि उना की घटना के समय भी केंद्र में भाजपा की ही सरकार है।

 वैसे तो संघ परिवार व भाजपा दलित वोटों को आकर्षित करने के लिए विभिन्न तरह की योजनाएं चला रहे हैं, लेकिन इन योजनाओं के अध्ययन से स्पष्ट है कि संघ परिवार व भाजपा दलितों को दलित ही बनाए रखना चाहते हैं।

 इनके पास कोई ऐसी नीति नहीं है, जिससे दलितों के सामाजिक व आर्थिक जीवन में कोई स्थायी बदलाव आए।

 वास्तव में हिंदू राष्ट्र की अवधारणा में दलितों के लिए सम्मानजनक स्थान हो ही नहीं सकता।

 हिंदू राष्ट्र की अवधारणा वर्ण व्यवस्था का ही दूसरा नाम है।

 भाजपा और दलितों का अंतर्विरोध शावत है।

 इसलिए भाजपा के शासन में दलितों का उत्पीड़न बढ़ जाता है।

 अहमदाबाद का दलित महासम्मेलन भारत के सामाजिक आंदोलनों के इतिहास में अभूतपूर्व घटना है।

 आजादी के पूर्व की बात यदि छोड़ भी दे तो भी लक्ष्मणपुर बाथे, खैरलांजी, झज्जर जैसी बहुत सारी घटनाएं दलितों के साथ घटीं, लेकिन इन घटनाओं के पश्चात् दलितों का आक्रोश इस रूप में सामने नहीं आया जिस रूप में उना की घटना के बाद आया है।

 इसका मुख्य कारण दलितों का अपने अधिकारों के प्रति सचेत और जागरूक होना है।

 दलित अब अपने बलबूते अपनी बेड़ियां काटना चाहता है।

 वह संघर्षरत भी है।

 लेकिन यह तब तक अंजाम तक नहीं पहुंच सकता, जब तक कि अन्य उत्पीड़ित तबकों व बेहतर समाज का सपना देखने वालों का समर्थन इसे प्राप्त न हो।

, – डॉ. अलख निरंजन।

 (डॉ अलख ‘‘नई राह की खोज में’समकालीन दलित चिंतन पुस्तक के लेखक भी हैं), सौजन्य – राष्ट्रीय सहारा (03.08.2016)।

