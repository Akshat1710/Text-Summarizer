दोहरी मार ङोलते किसान  (दैनिक जागरण )।

आम तौर पर अक्टूबर के दूसरे हफ्ते के अंत तक गन्ना पेराई का सत्र शुरू हो जाता है, परंतु अभी तक केंद्र सरकार द्वारा न तो लागत एवं मूल्य आयोग का पुनर्गठन हो पाया है और न ही गन्ना पेराई के लिए क्षेत्र सीमा के अंकन की प्रक्रिया आरंभ हुई है।

 कई राज्यों में चीनी मिल मालिक प्रत्येक वर्ष की तरह गन्ने की पेराई शुरू न करने की धमकी दे रहे हैं ताकि किसान की फसल को औने-पौने दाम पर झटक लें।

 उस पर उत्तर प्रदेश सरकार ने कोल्हू पर पाबंदी लगाकर किसानों के सामने चीनी मिल मालिकों द्वारा शोषित होने के अलावा कोई विकल्प नहीं छोड़ा है।

 अंतिम समय में विकल्पहीनता में किसान औने-पौने दाम पर मिल को अपना गन्ना बेचता है, जिसकी कीमत भी समय पर नहीं मिल पाती और गन्ना पैकेज के नाम पर मिल मालिकों को फायदा देने का खेल शुरू हो जाता है।

 उत्तर प्रदेश सरकार राजकीय कोष से चीनी मिल मालिकों को 40 रुपये प्रति क्विंटल देने का काम करती है।

 वह चीनी मिल मालिकों पर दबाव न बनाकर किसानों की कमाई को चीनी मिल मालिकों की मदद के लिए खर्च करती है।

, किसान फसल की बोआई से लेकर अन्य खर्चो के लिए भारी-भरकम ब्याज पर कर्ज लेते हैं और उसे न चुका पाने की स्थिति में आत्महत्या जैसे कठोर कदम उठाने पर मजबूर हो जाते हैं।

 विडंबना है कि कृषि प्रधान भारत में किसानों को प्रकृति और शासन, दोनों प्रकार की मार ङोलनी पड़ रही है।

 महाराष्ट्र के लगभग सभी मिल मालिकों पर किसानों का बकाया है।

 गन्ना किसान अपनी दो-तीन साल पुरानी फसल का बकाया पाने की आज तक बाट जोह रहे हैं।

 देश भर में गन्ना किसानों का कुल बकाया 21,000 करोड़ था।

 इतनी बड़ी रकम में से 9000 तथा 3800 करोड़ रुपये क्रमश: उत्तर प्रदेश और महाराष्ट्र के किसानों का बकाया है।

 कारखानेदारों का कहना है कि बकाया चुकाने के लिए केंद्र व राज्य सरकारों को आगे आना होगा।

 स्पष्ट है कि मिल मालिक किसानों के बकाये को चुकाने को लेकर गंभीर नहीं हैं।

 दूसरी ओर केंद्र सरकार ने चीनी मिल मालिकों की समस्या को लेकर भी चिंता दिखाई है।

, बाजार में चीनी के गिरते दामों ने अव्यवस्था का माहौल बना दिया है।

 कुछ महीने पहले केंद्र सरकार ने चीनी मिल मालिकों को 6000 करोड़ रुपये का ब्याज मुक्त ऋण प्रदान करने की घोषणा की है।

 पिछले वर्ष के दौरान भी इन्हें 4400 करोड़ रुपये का ब्याज मुक्त ऋण और निर्यात पर 3300 करोड़ की सब्सिडी दी गई थी।

 इस दिशा में आयात शुल्क भी 15 प्रतिशत से बढ़ाकर 40 प्रतिशत किया गया।

 ब्याज मुक्त अरबों रुपयों की सहायता समेत अन्य मददगार नीतियों के बावजूद किसानों को पुराने बकाये भी नहीं मिल पाए हैं।

 बकाया राशि का भुगतान भी शून्य ब्याज दर के साथ होता है।

 इस बाबत सरकार द्वारा वर्ष 2012 में बनाई गई रंगराजन कमेटी की रिपोर्ट भी कारगर नहीं दिखी है।

 रिपोर्ट के अनुसार मिल मालिकों द्वारा उचित एवं लाभकारी मूल्य यानी एफआरपी पहले दिया जाएगा तथा गन्ने का अंतिम मूल्य अंत में तय होगा, परंतु मिल मालिक एफआरपी का भुगतान करने से लगातार मुकरते आए हैं।

 सख्त कानून की कमी के कारण किसानों को गेहूं इत्यादि की बोआई में भी देर हो जाती है।

, उत्तर प्रदेश में मायावती के शासन के दौरान मिल मालिकों को किसानों की बकाया राशि जल्द से जल्द चुकाने के सख्त निर्देश दिए गए थे जिस कारण भुगतान जल्दी संभव हो सका।

 संसद में किसानों के सवालों पर ब्योरेवार बहस नहीं होती है।

 कभी निर्थक विषय पर पूरा का पूरा सत्र ही निकल जाता है।

 सरकार किसी भी दल की हो, किसानों की समस्या का समाधान निकालने में सभी असफल रहे हैं।

 वर्तमान सरकार ने अपने चुनावी घोषणापत्र में एमएसपी के अलावा 50 फीसद अतिरिक्त लाभकारी मूल्य देने की घोषणा की थी।

 परंतु वर्ष 2014-15 के लिए फसलों का जो लागत मूल्य घोषित किया गया है उसमें महज 3 प्रतिशत की ही बढ़ोतरी की गई है।

 प्रत्येक वस्तु की कीमतों में वृद्धि होने के बावजूद फसलों के दामों में कोई इजाफा नहीं हुआ है।

 वर्ष 1994 से 2014 के आंकड़ों के अनुसार कर्मचारियों का वेतन 300 प्रतिशत बढ़ा है।

 स्टील, सीमेंट, साबुन व वस्त्रों के मूल्य में भी 300 प्रतिशत का इजाफा हुआ है।

 रासायनिक खादों के दाम 300 रुपये से बढ़कर 1100 रुपये हो गए हैं।

, कीटनाशक की कीमत 100 से 400 रुपये हो गई।

 मजदूर जो पहले 100 रुपये में उपलब्ध हो जाते थे, अब 300 रुपये में भी आसानी से नहीं मिलते।

 अन्य वस्तुओं के दामों में इतनी बढ़ोतरी होने के बावजूद कृषि उत्पादों की कीमतों में महज 75 फीसद की बढ़ोतरी हुई है।

 फसल वर्ष 2012-13 से गन्ने की कीमतों में बढ़ोतरी नहीं हुई है, जबकि डीजल, तेल, मशीनी उपकरण, मजदूरी सभी के दाम बढ़े हैं।

 केंद्र सरकार एवं राज्य सरकारों की सख्त निगरानी में पेराई के लिए मिल खुलने की तिथि की घोषणा समय रहते कर दी जानी चाहिए, साथ ही मिल खुलने से पहले गन्ने की कीमत निर्धारित होनी चाहिए ताकि किसानों को शोषण से बचाया जा सके।

 1कृषि भी परंपरागत मेड इन इंडिया का ही एक बड़ा उपक्रम है।

 बजट राहतों में हीरा व सोना व्यापारी 74000 करोड़ तक की सब्सिडी लेने में सफल हो जाते हैं, क्योंकि उनकी लॉबी मजबूत होती है।

, वैश्विक दबाव भी उनके पक्ष को मजबूत करता है तो वहीं किसानों के बुनियादी मुद्दों पर सार्थक अमल नहीं हो पाता है।

 राज्यों द्वारा किसानों को धान एवं गेहूं खरीद पर प्रति क्विंटल 300 रुपये की बोनस राशि दिए जाने की व्यवस्था पर केंद्र सरकार द्वारा प्रतिबंध लगाया जाना विश्व व्यापार नीति के असर का दबाव समझा जा सकता है।

 उदारीकरण के 25 वर्ष बाद स्थितियां ऐसी हो चुकी हैं कि देश से खेती का रकबा लगातार घटता जा रहा है, आत्महत्याएं बढ़ रही हैं।

 परंतु इन सभी मुद्दों पर खामोशी भारी पड़ रही है।

 चूंकि देश के छह करोड़ से भी ज्यादा किसान गन्ने की खेती पर निर्भर करते हैं इसलिए यह निश्चित रूप से राष्ट्रीय मुद्दा है।

 इन्हीं की बदौलत देश चीनी उत्पादन में न सिर्फ आत्मनिर्भर है, बल्कि विश्व में तीसरे नंबर का निर्यातक देश है।

 इतने बड़े आर्थिक और सामाजिक समुदाय के लिए सुरक्षा की दृष्टि से मजबूत और तात्कालिक कानून अति आवश्यक है।

,  , सौजन्य :-के सी त्यागी ,(जदयू के राज्यसभा सदस्य हैं), ,दैनिक जागरण ,14.10.2015।

