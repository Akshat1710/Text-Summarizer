समुद्र में उभरता संकट (दैनिक जागरण)।

पिछले महीने हेग स्थित अंतरराष्ट्रीय टिब्यूनल ने दक्षिण चीन सागर पर चीन के दावे को खारिज कर दिया था।

 हालांकि चीन ने उस बाध्यकारी फैसले को मानने से इंकार कर दिया है और अब जैसे-जैसे वह विवादित दक्षिण चीन सागर के जल क्षेत्र पर अपने हक का विस्तार कर रहा है वैसे-वैसे एशिया में तनाव बढ़ रहा है।

 चीनी रक्षा मंत्री चांग वांगुआन ने चीन के दावे को और पुख्ता करने के लिए लोगों से समुद्र में संभावित युद्ध के लिए तैयार रहने को कहा है।

 गत हफ्ते अपने भाषण में उन्होंने चीन के लोगों को समुद्री सुरक्षा पर आसन्न खतरे को लेकर आगाह किया और साथ ही अपनी संप्रभुता की रक्षा के लिए अभी से समुद्र में युद्ध की तैयारी में जुट जाने की अपील की।

 इससे भी महत्वपूर्ण बात यह है कि चीन अपने जल क्षेत्र (जिसे बीजिंग अपना मानता है) में मछली पकड़ते पाए जाने पर किसी को भी गिरफ्तार करने और जेल भेजने के लिए भी कानून में बदलाव कर रहा है।

 इस कानून को वह दक्षिण चीन सागर के उन जल क्षेत्रों पर भी लागू करेगा जिसको लेकर उसके पड़ोसी देशों से विवाद हैं।

 बीत हफ्ते चीन के सुप्रीम कोर्ट ने कहा कि चीन के जलक्षेत्र में अवैध रूप से मछली पकड़ते कोई पाया जाता है तो उसे एक साल तक जेल हो सकती है।

 अदालत ने जल क्षेत्र की न्यायिक व्याख्या चीन के विशेष आर्थिक जोन के रूप में की है।

विगत कई हफ्ते से चीन के सभी नौसैनिक बेड़ों ने लघु अवधि के संघर्ष का अभ्यास करने के लिए समुद्र का रुख कर रखा है।

 इसके अतिरिक्त दक्षिण चीन सागर के विवादित द्वीपों के नजदीक बमवर्षक और लड़ाकू हवाई जहाजों को उड़ाना भी आरंभ कर दिया गया है।

 चीन ने यह भी ऐलान किया है कि वह सितंबर में रूस के साथ संयुक्त नौसैनिक अभ्यास करेगा।

 वह इस कवायद को रूटीन अभ्यास बता रहा है।

 कुछ तस्वीरें सामने आई हैं जिनके विश्लेषण से पता चला है कि हाल के महीनों में चीन के द्वारा दक्षिण चीन सागर के विवादित जल क्षेत्र में कुछ कृत्रिम द्वीपों का निर्माण किया गया है।

 वह उन पर हवाई पट्टी सहित तमाम तरह का सामरिक ढांचा भी खड़ा कर चुका है।

 हालांकि चीन के पड़ोसी देश भी उसकी इस हरकत पर चुप नहीं हैं।

 खबरें आई हैं कि वियतनाम विवादित दक्षिण चीन सागर में स्थित अपने अधिकार वाले विभिन्न द्वीपों पर अपनी पकड़ को गुप्त रूप से सुदृढ़ कर रहा है।

 इस क्रम में वह द्वीपों को चीन की हवाई पट्टियों और सैन्य प्रतिष्ठानों पर हमला करने में सक्षम नए मोबाइल रॉकेट लांचर्स से लैस कर रहा है।

 इधर पूर्वी चीन सागर में विवादित जल क्षेत्र के बेहद करीब स्थित गैस उत्खनन प्लेटफॉर्म में चीन द्वारा चोरी छिपे लगाए गए राडार पकड़े जाने पर जापान ने बीजिंग के समक्ष अपना विरोध दर्ज कराया है।

 जापान को चिंता है कि राडार इस बात का संकेत हो सकता है कि चीन गैस उत्खनन प्लेटफॉर्म को सैन्य ठिकाने की तरह प्रयोग कर रहा हो।

दक्षिण कोरिया अब उत्तर कोरिया की मिसाइल लांचिंग से जुड़े यूएस टर्मिनल हाई एल्टीट्यूड एयर डिफेंस (टीएचएएडी) यानी थाड सिस्टम के राडार डाटा को जापान के साथ साझा करने पर सहमत हो गया है।

 यह दक्षिण कोरिया और जापान के संबंधों में आ रही मजबूती का संकेत है।

 दूसरे विश्व युद्ध के समय कोरिया के प्रति जापान के रुख के चलते एक समय दोनों देशों के संबंध तनावपूर्ण थे।

 चीन की बढ़ती चुनौती के चलते हो सकता है कि यह दोस्ती और ऊंचाई पर पहुंचे।

 इस बात की प्रबल संभावना बन रही है कि दक्षिण कोरिया अमेरिका और जापान के साथ मिलकर त्रिपक्षीय गठबंधन बनाए।

 हालांकि चीन ने थाड सिस्टम के राडार डाटा को जापान से साझा करने के दक्षिण कोरिया के फैसले का जोरदार ढंग से विरोध किया है।

 बीजिंग का कहना है कि थाड राडार चीनी क्षेत्र में घुसपैठ करेगा।

 उधर अमेरिका भी कूटनीतिक और सैन्य स्तरों पर प्रतिक्रिया व्यक्त कर रहा है।

 चीनी विदेश मंत्री के भारत दौरे के पहले चीन के सरकारी मीडिया ने चेतावनी देते हुए कहा कि यदि नई दिल्ली बीजिंग के साथ आर्थिक सहयोग का दोस्ताना वातावरण बनाना चाहता है तो वह दक्षिण चीन सागर बहस पर चीन से अनावश्यक रूप से उलझने से बचे।

 चीन की सरकारी न्यूज एजेंसी शिन्हुआ ने भी कहा है कि भारत और चीन सहयोगी हैं, न कि प्रतिद्वंद्वी।

 उसने सुझाव दिया कि एनएसजी में भारत के दरवाजे पूरी तरह बंद नहीं हुए हैं और नई दिल्ली को विवादित दक्षिण चीन सागर पर बीजिंग की चिंताओं को समझना चाहिए।

 परमाणु आपूर्तिकर्ता समूह में भारत के प्रवेश को चीन द्वारा रोके जाने के बाद वांग का दौरा दोनों देशों के बीच पहला उच्चस्तरीय दौरा था।

 दरअसल जून में हुए 48 सदस्यीय एनएसजी के पूर्ण अधिवेशन में भारत की सदस्यता पर चीन ने यह कहते हुए अड़ंगा लगा दिया कि इसने परमाणु अप्रसार संधि यानी एनपीटी पर हस्ताक्षर नहीं किया है, लिहाजा उसे एनएसजी में शामिल नहीं किया जा सकता।

 अपने दौरे के दौरान वांग ने कहा कि भारत को निर्णय करना है कि वह वर्तमान में चल रहे मुद्दे पर क्या रुख अपनाए।

 वांग का दौरा भी ऐसे समय हुआ जब गत महीने उत्तराखंड के चमौली जिले में चीनी सैनिकों द्वारा घुसपैठ की गई थी।

 बीते साल भारत-चीन का द्विपक्षीय कारोबार करीब 70 अरब डॉलर पहुंच गया।

 हालांकि यह व्यापार चीन के पक्ष में ज्यादा झुका है।

प्रधानमंत्री नरेंद्र मोदी अगले महीने जी-20 सम्मेलन में हिस्सा लेने चीन जाने वाले हैं।

 अंतरराष्ट्रीय टिब्यूनल के फैसले के बाद चीन जी-20 सम्मेलन में इस मुद्दे को उठाए जाने की मांग का विरोध कर रहा है।

 उसका कहना है कि इस मुद्दे का हल संबंधित देशों के बीच आपस में मिलकर निकाला जाए।

 बाहरी लोगों की इसमें कोई भूमिका नहीं है।

 चीनी राष्ट्रपति शी चिनफिंग भी अक्टूबर में ब्रिक्स सम्मेलन में हिस्सा लेने गोवा आएंगे।

 भारत को अपने हितों की रक्षा के लिए एशिया के समुद्री परिदृश्य में नजर आ रही चुनौतियों के प्रति सचेत रहना होगा।

 साथ ही चीन से संपर्क बढ़ाने में भी सावधान रहना होगा।

 दक्षिण चीन सागर की किसी भी घटना का भारत पर खासा प्रभाव पड़ेगा।

 वैश्विक समुद्री व्यवस्था तनाव में है और चीन ने इसे शांत करने के लिए कुछ भी नहीं किया है।

 भारत सहित क्षेत्रीय देशों को यह सुनिश्चित करना चाहिए कि चीन क्षेत्रीय शक्ति संतुलन को छिन्न-भिन्न न कर पाए।

 अन्यथा यह हर किसी के लिए हानिकार होगा।

, लेखक:- हर्ष वी. पंत (लंदन स्थित किंग्स कॉलेज में इंटरनेशनल रिलेशन के प्रोफेसर हैं), सौजन्य :- दैनिक जागरण, 19-08-2016।

