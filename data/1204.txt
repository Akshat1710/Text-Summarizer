शिकारियों को ‘शूट एट साइट’ जायज।

 (पत्रिका)।

काजीरंगा नेशनल पार्क में गेंडों के शिकारियों को देखते ही गोली मारने के आदेश हैं।

 बाघों को बचाने के लिए इसी तरह के आदेश हाल ही कॉर्बेट टाइगर रिजर्व में भी दिए गए हैं।

 सवाल यह है कि जानवरों को बचाने के लिए इंसानों पर देखते ही गोली चलाना कितना सही है।

 यदि इंसानों के भेस में शिकारियों पर गोली न चलाई जाए तो फिर संरक्षित सूची के वन्यजीवों की रखा कैसे की जाए।

 क्या हमने वन्यजीव गार्डों और अधिकारियों को इतना सशक्त बनाया है।

, इन्हीं सवालों पर पेश है बड़ी बहस।

शिकारी चलाएं गोली तो निहत्थे उन्हें कैसे रोकें।

(विजय कुमार सलवान), काजीरंगा नेशनल पार्क में गेंडे के शिकारियों को रोकने के लिए ‘उन्हें देखते ही गोली मारने’ के आदेश दिए गए थे।

 ब्रिटिश ब्रॉडकास्टिंग कॉर्पोरेशन (बीबीसी) की टीम ने वहां डॉक्युमेंटरी बनाई और गेंडे के शिकारियों को देखते ही गोली मारने के आदेश को रिपोर्टिंग की।

 फिर, पर्यावरण मंत्रालय ने बीबीसी पर गलत रिपोर्टिंग का आरोप लगाते हुए उसे पाबंद करने के लिए कहा।

 इसके बाद मामला चर्चा में आया और सरकार के फैसले की काफी आलोचना हुई।

, इस घटना के कुछ दिनों बाद कॉर्बेट टाइगर रिजर्व में भी शिकारियों को देखते ही गोली मारने के आदेश दिए गए।

 मैं काजीरंगा नेशनल पार्क के संदर्भ में ही बात करूं तो वहां पर गेंडे के सींग को निकालकर उसकी अंतरराष्ट्रीय बाजार में तस्करी करने के लिए ही गेंडे को शिकारी मार दिया करते हैं।

 गेंडा भारतीय वन्यजीव सुरक्षा अधिनियम-1972 की अनुसूची-प्रथम के तहत संरक्षित जानवर है।

, इसके शिकार पर तीन से सात साल तक की जेल का प्रावधान है।

 इसके अलावा पहली बार अपराध करने पर 10 हजार और एक बार से अधिक शिकार करने पर 25 हजार रुपए तक के जुर्माने का प्रावधान है।

 जानकारी के लिए बता दूं कि गेंडे के शिकारी समूह में अत्याधुनिक हथियारों से लैस होकर गेंडे का शिकार करते हैं और कुल्हाड़ी या अन्य धारदार हथियार से उसके सींग को उखाड़कर ले जाते हैं।

 ये शिकारी इतने खतरनाक होते हैं कि उन्हें वन्यजीव सुरक्षा अधिनियम की परवाह नहीं होती।

 यही नहीं वे गेंडे के शिकार के लिए उन्हें रोकने वाले निहत्थे गाडर््स और रेंजर्स पर भी गोली चलाने से नहीं हिचकिचाते।

 ऐसे में वन्यजीवों की रक्षा बहुत कठिन हो जाती है।

, पिछले कुछ वर्षों में बड़ी संख्या में गेंडे मारे जा रहे थे।

 वन्यजीव सुरक्षा अधिनियम के साधारण प्रावधानों के दायरे में शिकारियों को रोक पाना बेहद कठिन हो गया था।

 स्थिति यह हो गई कि निहत्थे वन्यजीव गाडर््स या अन्य वन्य अधिकारी के रोकने पर ही शिकारी उन पर भी गोलियां चला देते हैं।

 ऐसे में अपने बचाव और वन्यजीवों की सुरक्षा के लिए विशेष प्रशिक्षण देकर हथियार थमाए गए।

 वन्य जीवों की रक्षा के लिए तैनात गाडर्स और अधिकारी अच्छी तरह पहचानते हैं कि कौन पर्यटक है और कौन शिकारी।

, पर्यटक गाइड के साथ समूह में आते हैं लेकिन शिकारी हथियारों के साथ 10-15 लोगों के समूह में आते हैं।

 ऐसे में उन्हें व उनके इरादों को पहचानना आसान होता है।

 ऐसे में शिकारियों को रोकने के लिए उन्हें देखते ही गोली मारने के आदेश बिल्कुल सही हैं।

 इसके बिना वे रुकने वाले नहीं हैं।

 केवल काजीरंगा में गेंडों का मामला ही नहीं है बल्कि कॉर्बेट टाइगर रिजर्व में बाघों का शिकार करते भी शिकारी देखे गए हैं।

 यही वजह है कि वहां भी शिकारियों को देखते ही गोली मारने के आदेश हैं।

, इस आदेश में किसी को भी शिकारी कहकर मार देंगे।

 (शुभ्रांशु चौधरी), हमें इस तरह की जानकारियां मिल रही हैं कि पहले काजीरंगा नेशनल पार्क और फिर कॉर्बेट टाइगर रिजर्व में शिकारियों को देखते ही गोली मारने के आदेश दिए गए हैं।

 मेरी नजर में यह बिल्कुल अनुचित फैसला है।

 सबसे पहले तो हमें यह समझना चाहिए कि नेशनल पार्क या राष्ट्रीय उद्यान के पीछे देश की सोच क्या रही है।

, दरअसल, हमारे देश में नकल की प्रवृत्ति अधिक है जबकि हम अपने स्वाभाविक विचार पर काम करना कम पसंद करते हैं।

 नेशनल पार्क वास्तव में अमरीकी विचार है।

 अमरीका और आस्ट्रेलिया ऐसे देश हैं जिनका भौगोलिक क्षेत्रफल भारत से अधिक है।

 लेकिन, वहां भारत की जनसंख्या के एक तिहाई लोग भी नहीं रहते होंगे।

, ऐसे देशों में यह सोच होती है कि जानवरों के लिए अलग जंगल होने चाहिए।

 मानवीय हस्तक्षेप से जंगल और जानवरों को हानि का खतरा रहता है।

 इसी सोच के आधार पर वहां पर नेशनल पार्क बनाए जाते हैं।

 हमारे यहां पर स्थितियां बिल्कुल विपरीत हैं।

 भारत में यहां के जंगलों लेकर सोच रही है कि मानव जितना अधिक प्रकृति, जंगल और जानवरों के नजदीक रहेगा, वे सुरक्षित और संरक्षित रहेंगे।

, हमारे देश में आदिवासियों के गोत्र भी ऐसे होते हैं जो जानवरों और प्रकृति जानवरों से जुड़े होते हैं।

 आदिवासियों में यह परंपरा होती है कि जिस जानवर से संबंधित उनका गोत्र है, वे उस जानवर को संरक्षित करने के लिए जान तक दे देते हैं।

 वे उसकी पूजा करते हैं।

 ऐसा ही किसी विशेष पेड़ के लिए भी वे ऐसा ही करते हैं।

, भारत में तो जहां आदिवासी रहते हैं, वहां जंगल और जानवरों को कभी खतरा होता ही नहीं।

 उनका तो दर्शन ही यही है कि प्रकृति के साथ रहना और जितना प्रकृति से लो, उससे अधिक प्रकृति को वापस भी करो।

 लेकिन, नेशनल पार्क की विदेशी सोच इसे नहीं मानती।

 हमें लगता है कि यह सोच पूर्ण रूप से गलत है।

 जब जंगलों को लेकर इसी सोच के तहत किसी को भी नक्सली बोलकर मार दिया जाता है तो इस बात की कोई गारंटी नहीं है कि किसी को भी शिकारी बताकर मारा नहीं जाएगा।

 शिकारियों के नाम पर देखते ही गोली मारने के आदेश का न केवल विरोध होना चाहिए बल्कि इसे तो न्यायालय में चुनौती भी दी जानी चाहिए।

, हमें यह समझना चाहिए कि कोई सोच मध्य प्रदेश की हो वह जरूरी नहीं कि राजस्थान में भी सही कही जाए।

 हमें समझना होगा कि नेशनल पार्क और वहां के जानवरों के संरक्षण के लिए इस तरह की सोच विदेशी है और हमारे लिए तो बिल्कुल सही नहीं है।

 इसका दुरुपयोग होने की आशंका अधिक है।

 मुझे तो इस बात का संदेह अधिक है कि काजीरंगा नेशनल पार्क या कॉर्बेट टाइगर रिजर्व में शिकारियों को देखते ही गोली मारने का आदेश अन्य उद्देश्य को साधने का बहाना न हो।

, सौजन्य- पत्रिका।

