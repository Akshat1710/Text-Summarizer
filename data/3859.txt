असर अभी बाकी (बिजनेस स्टैंडर्ड)।

केंद्रीय सांख्यिकी संगठन के बुधवार को जारी आंकड़ों से पता चलता है कि चालू वित्त वर्ष की दूसरी तिमाही में भारतीय अर्थव्यवस्था की विकास दर 7.3 फीसदी रही है।

 हालांकि यह दर पहली तिमाही के आंकड़ों से अधिक है लेकिन यह पिछले साल की दूसरी तिमाही की 7.6 फीसदी वृद्धि दर से तुलना में कम ही है।

 पिछले वित्त वर्ष की अंतिम तिमाही में 7.9 फीसदी की विकास दर हासिल कर लेने के बाद अर्थव्यवस्था सुदृढ़ होने की संभावना जताई जा रही थी।

 लेकिन मौजूदा वित्त वर्ष की पहली तिमाही के आंकड़ों ने इस अपेक्षा पर तगड़ी चोट की।

 पहली तिमाही को इस साल का सबसे कमजोर दौर माना जा रहा था।

 उम्मीद थी कि मॉनसून अच्छा होने और सातवें वेतन आयोग की सिफारिशें लागू होने के बाद उपभोग स्तर में उछाल आएगी जिससे दूसरी तिमाही में विकास दर 8 फीसदी के सुनहरे स्तर को भी पार कर जाएगी।

 लेकिन 2016-17 की जुलाई-सितंबर तिमाही के नतीजे इस उम्मीद पर खरे नहीं उतरे हैं।

 वैसे इस तिमाही में वृद्धि दर का अपेक्षा के अनुरूप नहीं रहना उतनी बड़ी चिंता नहीं है।

 असली चिंता यह है कि यह इस पूरे वित्त वर्ष की उच्चतम विकास दर साबित हो सकती है।

 बड़े नोटों को बंद करने के बाद पूरी अर्थव्यवस्था पर इस फैसले का विपरीत असर देखा जा रहा है।

दूसरी तिमाही में कृषि क्षेत्र का प्रदर्शन उम्मीद के ही मुताबिक सबसे अच्छा रहा है।

 अगर कृषि के साथ वानिकी और मछली पालन को भी जोड़ लिया जाए तो इस क्षेत्र के सकल मूल्य में इस दौरान 3.3 फीसदी की बढ़ोतरी देखी गई।

 यह पिछले साल की आलोच्य अवधि के 2 फीसदी विकास दर की तुलना में बेहतर है बल्कि यह मोदी सरकार के पूरे कार्यकाल में इस क्षेत्र का सर्वोत्कृष्ट प्रदर्शन है।

 इस अवधि में कृषि क्षेत्र को लगातार दो साल सूखे की विकट स्थिति का भी सामना करना पड़ा है।

 कृषि एवं सहकारिता विभाग से प्राप्त आंकड़ों के मुताबिक, खरीफ के मौसम में खाद्यान्न उत्पादन 8.9 फीसदी अधिक रहा है।

 यह पिछले साल की समान अवधि की तुलना में अच्छा प्रदर्शन है।

 पिछले साल की दूसरी तिमाही में कृषि क्षेत्र में 3.2 फीसदी की गिरावट देखी गई थी।

 हालांकि नोटबंदी के फैसले ने मुख्यत: नकदी पर निर्भर रहने वाली ग्रामीण अर्थव्यवस्था को तगड़ी चोट पहुंचाई है।

 किसान की किस्मत उसके कारोबार की तरह बेहतर नहीं रही है और नकदी की भारी कमी होने से आने वाले समय में भी ग्रामीण इलाकों में उपभोग बढऩे की संभावना काफी कम है।

शहरी इलाकों के साथ ही ग्रामीण क्षेत्रों में भी उपभोग कम होने से निजी निवेश की मांग पर आशंका बढ़ी है।

 दूसरी तिमाही में विनिर्माण क्षेत्र की वृद्धि दर 7.1 फीसदी रही है जो गत वर्ष की समान अवधि के 9.2 फीसदी की तुलना में कम है।

 असली चिंता यह है कि जनवरी-मार्च और फिर अप्रैल-जून तिमाही की तरह सकल पूंजी निर्माण में जकडऩ की स्थिति न बन जाए।

 इससे पता चलता है कि निवेश लगातार कम हो रहा है और आने वाले समय में इसे गति देने वाले कारक भी नदारद हैं।

 नोटबंदी के फैसले ने उपभोग बढऩे से आर्थिक विकास में बढ़ोतरी की संभावनाओं पर प्रतिकूल असर डाला है।

विभिन्न ब्रोकरेज और रेटिंग एजेंसियों ने पहले ही आशंका जता दी है कि समूचे वित्त वर्ष की विकास दर 8 फीसदी के सरकारी अनुमान के बजाय 7 फीसदी के करीब ही रहेगी।

 फिच रेटिंग्स ने कहा है कि आर्थिक प्रगति गिरकर 6.9 फीसदी पर आ जाएगी जबकि पहले उसने 7.4 फीसदी की विकास दर का अनुमान जताया था।

 फिच रेटिंग्स ने अगले वित्त वर्ष के लिए भी विकास अनुमान को 8 फीसदी से घटाकर 7.7 फीसदी कर दिया है।

 शेयर बाजार के संवेदी सूचकांक में शामिल कंपनियों की आय के अनुमान में भी गिरावट की आशंका जाहिर की गई है।

 नोटबंदी के ऐलान के बाद से ही इन कंपनियों के भाव तीन फीसदी तक गिर गए हैं।

, सौजन्य – बिजनेस स्टैंडंर्ड।

