रिश्तों के बदलते रंग (नवभारत टाइम्स)।

पड़ोसी देशों के साथ भारत के रिश्ते पिछले कुछ महीनों में अत्यधिक उतार-चढ़ाव भरे रहे।

 खासकर पाकिस्तान और नेपाल के मामले में नीचे के स्तर तक जैसा विषाक्त माहौल बन गया था, वैसा आम तौर पर युद्ध जैसी स्थितियों में ही बनता है।

 इसलिए राहत और सुकून की बात है कि इन दोनों ही देशों से रिश्ते सुधरने के कुछ संकेत दिख रहे हैं।

 पाकिस्तान सरकार ने पिछले दिनों लाल शहबाज कलंदर के मजार पर हुए हमले के बाद आतंकियों के खिलाफ जो सख्ती दिखाई और जमात उद दावा तथा हाफिज सईद के खिलाफ कार्रवाई की, उससे भारत में माहौल सकारात्मक हुआ है।

 भारत की ओर से उठाई गई प्रक्रियागत आपत्तियों पर बातचीत के जरिये सहमति बन जाने के बाद दक्षिण एशियाई क्षेत्रीय सहयोग संगठन (सार्क) को लगभग बीस साल बाद एक पाकिस्तानी महासचिव मिल गया है।

, इतना ही नहीं, दोनों देशों के बीच बातचीत बंद होने के बावजूद भारत ने सिंधु जल आयुक्तों की लाहौर में होने वाली बैठक के लिए मिला आमंत्रण औपचारिक तौर पर स्वीकार कर लिया है।

 जून में होने वाली शंघाई कोऑपरेशन समिट की बैठक में दोनों देशों के प्रधानमंत्रियों के मिलने की भी संभावना जताई जा रही है।

 इन सबका मतलब सरकारों के स्तर पर सहयोग और बातचीत शुरू होना नहीं है, लेकिन माहौल बदलना उम्मीद तो बंधाता ही है।

 नेपाल के साथ भी तनाव अब बीते दिनों की बात हो गया है।

, पिछले हफ्ते वित्त मंत्री अरुण जेटली निवेशकों की एक बैठक के सिलसिले में नेपाल गए थे।

 नेपाल के लिए निवेशक जुटाने में भारतीय वित्त मंत्री की यह सक्रियता दोनों देशों के रिश्तों की मौजूदा अवस्था के बारे में काफी कुछ कहती है।

 दिलचस्प बात यह है कि नेपाल और पाकिस्तान से हमारे रिश्तों में थोड़ी गरमाहट आ रही है तो एक अन्य पड़ोसी देश चीन से रिश्ते ठंडे होते दिखने लगे हैं।

 दोनों देशों के बीच जारी सीमा विवाद सुलझाने को लेकर कुछ नए प्रस्ताव उस तरफ से आए भी तो उन पर बात आगे बढ़ने से पहले ही दलाई लामा की प्रस्तावित अरुणाचल यात्रा को लेकर चीन ने रिश्ते प्रभावित होने की सीधी धमकी दे दी।

 ऐसी धमकियों से रिश्तों में आगे बढ़ने की राह तो बंद नहीं होती, लेकिन इससे संभल कर कदम बढ़ाने की जरूरत तो रेखांकित होती ही है।

सौजन्य- नवभारत टाइम्स।

