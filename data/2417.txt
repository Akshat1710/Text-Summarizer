नकल पर नकेल (दैनिक जागरण)।

नकल का मतलब है शैक्षिक बेईमानी या शैक्षिक व्यवस्था के साथ मजाक।

 हाल के वर्षो में स्कूलों, कॉलेजों के साथ प्रतियोगी परीक्षाओं में भी नकल के मामले सामने आए हैं।

 विद्यार्थियों को समझना होगा कि सफलता तभी सार्थक सिद्ध होती है जब वह योग्यता की कसौटी पर खरी उतरती है।

 भले ही किसी ईमानदार छात्र को परीक्षा में आशा के अनुरूप सफलता न मिले लेकिन उसे इस बात की तसल्ली रहती है कि कम से कम उसने ईमानदार प्रयास तो किया।

 परिणाम की परवाह किए बिना सर्वश्रेष्ठ प्रदर्शन करना ही सबसे बड़ा पुरस्कार है।

 नकल वही विद्यार्थी करते हैं, जिनकी परीक्षा की तैयारी पूरी नहीं होती है और पढ़ाई को बोझ समझते हैं या वे जो शॉर्टकट अपनाकर सिर्फ डिग्री पाना चाहते हैं।

 हिमाचल प्रदेश शिक्षा बोर्ड का नकल रोकने के लिए परीक्षा केंद्रों में सीसीटीवी कैमरे लगाने का फैसला न केवल सराहनीय है बल्कि इसके सकारात्मक परिणाम भी सामने आएंगे।

 पिछले कई साल से बोर्ड परीक्षा में नकल के मामले सामने आते रहे हैं।

 कई केंद्रों को नकल की दृष्टि से संवेदनशील व अति संवेदनशील की श्रेणी में भी रखा जाता है, लेकिन तमाम दावे व प्रयास परीक्षा के दौरान धरातल पर नहीं टिकते।

 नकल के मामले पहले से बढ़े हैं, इस सच्चाई को स्वीकार करने में संकोच नहीं होना चाहिए।

 परीक्षा किसी भी विद्यार्थी या व्यक्ति की योग्यता को परखने का पैमाना है।

 यह गंभीरता बढ़ाती है और परीक्षा का डर परीक्षार्थियों के दिलोदिमाग पर छाया रहता है।

 बेशक जिन्होंने मेहनत की होती है, परीक्षा में सफल होते हैं।

 ऐसे मामले सामने आने का अर्थ है कि व्यवस्था में कोई छेद जरूर है और परीक्षा के संचालन में गंभीरता की कमी है।

 अपात्र लोगों का आगे आना उन लोगों के लिए झटके से कम नहीं होता, जिन्होंने ईमानदारी से परीक्षा दी।

 नकल की विसंगति का ही परिणाम है कि कई बार जी-तोड़ मेहनत करने वाले पीछे रह जाते हैं और जुगाड़ तंत्र का प्रयोग करने वाले आगे।

 ऐसे अपात्र लोग समाज, प्रदेश, देश और परिवेश का कितना भला कर पाएंगे, यह सोचने वाली बात है।

 यह सही है कि छात्रों के विचार व बर्ताव को बदलना मुश्किल है लेकिन अगर सख्त निगरानी के साथ उन्हें यह संदेश दिया जाए कि नकल करना उनके भविष्य के लिए हानिकारक है तो संभवत: इस सामाजिक बुराई पर रोक लग सकती।

 नकल रोकने के प्रयास सिरे चढ़ते हैं को विद्यार्थियों में स्वस्थ प्रतिस्पर्धा की भावना देखने को मिलेगी और पात्र लोगों के हाथ सफलता लगेगी।

 सामाजिक विवेक न भी जागे तो भी सरकारी स्तर पर ऐसे उपाय करने ही होंगे कि कोई भी परीक्षा महज मजाक बनकर न रह जाए।

 आखिर परीक्षा को परीक्षा ही रहना चाहिए और यही सबके हित में है।

 स्थानीय संपादकीय : हिमाचल प्रदेश , सौजन्य – दैनिक जागरण, 29-11-2016।

