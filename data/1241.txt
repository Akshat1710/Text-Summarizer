प्रकृति से छेड़छाड़ (दैनिक जागरण)।

विकास की दौड़ में सीमाएं लांघने का ही परिणाम है कि पर्यावरण का स्वरूप बदलने लगा है।

 निर्माण व अन्य कारणों के लिए किया जाने वाला पेड़ कटान व प्रकृति से छेड़छाड़ लोगों के लिए ही मुश्किलें पैदा कर रहे हैं।

 लेकिन चिंताजनक है कि इस मुद्दे की गहराई को समझा नहीं जा रहा।

 बिगड़े पर्यावरण का ही परिणाम है कि मौसम चक्र में बदलाव दिखने लगा है, ग्लेशियर पिघलने लगे हैं व नदियों के जल स्तर में कमी दर्ज की जा रही है।

 यही कारण है कि करीब तीन माह बाद पिछले दिनों बारिश और बर्फबारी हुई।

 प्रकृति से खिलवाड़ के कारण पहाड़ का प्राकृतिक सौंदर्य भी अपनी पहचान खोने लगा है।

 बिगड़ते पर्यावरण से प्रदेश की जड़ी-बूटियों के लुप्त होने का खतरा है और फसलों व फलों के उत्पादन पर भी इसका प्रभाव पड़ना तय है।

 इसलिए जरूरी है कि पर्यावरण संरक्षण की दिशा में केवल चिंतन तक ही सीमित न रह कर धरातल स्तर पर प्रयास करने होंगे।

 अवैज्ञानिक दोहन से पहले ही प्रदेश की जड़ी-बूटियां के अस्तित्व पर ही खतरा मंडरा रहा है।

 नियमों को ताक पर रखकर रहे कई स्टोन क्रशर जहां पर्यावरण के लिए घातक साबित हो रहे हैं वहीं नदी-नालों के सूखने का कारण भी बन रहे हैं।

 नदी-नालों के हलक सूखने से पेयजल के संकट की गंभीर स्थिति बन सकती है।

 हालांकि नेशनल ग्रीन टिब्यूनल के सक्रिय होने के बाद से पर्यावरण से छेड़छाड़ करने वालों पर कुछ हद तक लगाम लगी है, लेकिन जब लोग खुद इसके प्रति जागरूक नहीं होंगे तब तक कोई भी नियम या कानून धरातल पर बेमानी साबित होगा।

 नियमों की अवहेलना करने वालों के खिलाफ जब तक आवाज बुलंद नहीं होगी तब तक इस तरह के मामले सामने आते रहेंगे।

 पर्यावरण के प्रभाव से कई बहुमूल्य धरोहरों के लुप्त होने का का खतरा बना हुआ है।

 विकास के लिए प्रकृति से छेड़छाड़ संभव हो सकती है, लेकिन इसकी भरपाई कर दी जाए तो न पर्यावरण का नुकसान होगा और विकास का पहिया भी घूमता रहेगा।

 लोगों को समझना होगा कि पर्यावरण का संरक्षण करके वे किसी दूसरे का भला नहीं कर रहे बल्कि अपना ही भला करेंगे।

 अगर अब भी पर्यावरण पर जनहित की बजाए स्वहित भारी रहे तो स्थिति नियंत्रण से बाहर हो जाएगी और पछतावे के अलावा हाथ में कुछ नहीं रहेगा।

विकास के लिए प्रकृति से छेड़छाड़ संभव हो सकती है, लेकिन इसकी भरपाई कर दी जाए तो नुकसान भी नहीं होगा और विकास का चक्र चलता रहेगा।

 स्थानीय संपादकीय : हिमाचल प्रदेश , सौजन्य- दैनिक जागरण।

