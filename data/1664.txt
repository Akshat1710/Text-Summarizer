एक और खतरे की घंटी (दैनिक जागरण)।

स्कूलों से गुरु जी की छड़ी तो वर्षों पहले गायब हो गई थी।

 विद्यालयों में बच्चों से डांट-डपट करने पर अभिभावकों के बर्दाश्त न करने से शिक्षकों ने सुधार के इस शस्त्र को भी त्याग दिया।

 अब शिक्षकविहीन शिक्षण प्रणाली का दौर शुरू हो गया है, तकनीक आधारित इस शिक्षा व्यवस्था को फिलहाल अभी बड़े संस्थान अपना रहे हैं, परंतु सरकार जिस तरह से इस पर मंथन कर रही है, वह दिन दूर नहीं जब टीचर की नौकरी खतरे में पडऩे वाली है।

 राज्य सरकार के एक शीर्षस्थ अफसर ने शनिवार को एक कार्यक्रम में शिक्षा के क्षेत्र में शुरू होने वाले बेरोजगारी के युग से अवगत भी करा दिया है।

 वैज्ञानिक युग में हर काम तकनीक से जुड़ा हो, इसमें किसी को गुरेज नहीं है, परंतु बिना तैयारी पुरानी व्यवस्था को समेट देना तर्कसंगत नहीं है।

 हाल ही में केंद्र सरकार की नोटबंदी इसका प्रत्यक्ष उदाहरण भी है।

 देश की पचहत्तर फीसद से ज्यादा आबादी गांव में बसती है, अभी पंचायतों में बैंकों की शाखाएं तक नहीं हैं, एटीएम का तो ब्लॉक या अनुमंडल में चालू हालत में मिलना बड़ी बात होती है।

 यही हाल शिक्षण व्यवस्था का है, गांव-गिरांव सरकार ने विद्यालय तो स्वीकृत कर दिए, लेकिन भवन नहीं बनाए।

 ऐसे में हजारों स्कूल कहीं पंचायत भवन, कहीं मुखिया के घर-परिसर या फिर खुले आसमान तले चलते हैं।

 सरकार द्वारा प्रदत्त कॉपी-किताबें आधा पढ़ाई सत्र खत्म होने के बाद भी नहीं पहुंच पातीं।

 सालों पहले हाईस्कूल, इंटर स्कूलों में कंप्यूटर की शिक्षा के लिए प्रयोगशालाएं विकसित करने पर जोर दिया गया था, कंप्यूटर भेजे भी गए थे, पर यह प्रयोग सफल नहीं हो सका।

 ग्रामीण क्षेत्रों में तकनीकी विस्तार की हालत अभी इतनी खराब है कि मोबाइल के सिग्नल तक नहीं मिलते, इंटरनेट सेवाओं कितनी चुस्त होंगी इससे साफ अंदाजा लगाया जा सकता है।

देश के आइआइटी और आइआइएम संस्थानों में भी अभी लाइव शिक्षण की व्यवस्था समुचित आकार नहीं ले सकी है।

 ऐसे में सामान्य शिक्षण संस्थानों में तकनीक आधारित शिक्षा का आसानी से सफल होना मुश्किल कार्य है।

 प्रदेश के शीर्षस्थ अफसर ने उक्त कार्यक्रम में यह तक जानकारी दे दी कि भविष्य में कई विभाग बंद होंगे।

 स्कूलों में पांच लाख शिक्षकों की जरूरत नहीं होगी, सूचना तकनीक से एक साथ सारे स्कूलों की कक्षाओं में लेक्चर प्रसारित किये जाएंगे।

 उन्होंने भविष्य में राज्य सरकार के उन विभागों के कर्मचारियों को आगाह किया है जो जनकल्याण के कार्यों से जुड़े हैं।

 इसका एक उदाहरण यह दिया कि सामाजिक सुरक्षा योजनाओं के लाभार्थियों को ‘आधार’ से जोड़ दिया जाएगा और आधार को बैंक अकाउंट से तो इन योजनाओं की मॉनीटङ्क्षरग के लिए इतने विभागों की आवश्यकता ही नहीं पड़ेगी।

 उनका यह कहना कि तकनीक के संचार से कई विभागों में मैनपावर की जरूरत नहीं होगी, इसके लिए लोगों को मानसिक रूप से तैयार हो जाना चाहिए, इस मायने में तो उचित है कि सरकारी विभाग हो या व्यक्ति हाईटेक होना सबके लिए जरूरी है, परंतु आबादी का प्रसार जिस तेजी से हो रहा है, उसे नियंत्रित करने और युवाओं को रोजी-रोजगार में खपाने के लिए क्या योजनाएं सरकार बना रही है, का भी एलान किया जाना चाहिए।

 आलम यह है कि शिक्षा ही अकेला ऐसा क्षेत्र है जिसमें प्रदेश के लाखों शिक्षित युवा नौकरी का ख्वाब देख रहे हैं, प्रशिक्षण के लिए बीएड-एमएड पर लाखों खर्च कर रहे हैं।

 ऐसे में तकनीक आधारित शिक्षा लागू होने पर पांच लाख शिक्षकों की जरूरत नहीं होगी, यह सूचना युवाओं में निराशा का भाव ला सकती है।

 लिहाजा सरकार में शामिल मंत्रीगण या उसके बड़े नुमाइंदे को किसी क्षेत्र में नौकरी जाने के खतरे से आगाह करने के साथ उन क्षेत्रों का भी जिक्र करना चाहिए जहां नए तरीके के रोजगार पैदा हो रहे हैं।

 स्थानीय संपादकीय : बिहार , सौजन्य – दैनिक जागरण, 05-12-2016।

