मजबूत होगा लोकतंत्र (पत्रिका)।

सर्वोच्च न्यायालय का यह कहना बहुत ही वाजिब है कि चुनी हुई सरकार के पास काम करने के लिए कुछ शक्तियां तो होनी ही चाहिए।

 यदि उसके पास अधिकार नहीं होंगे तो वह कुछ नहीं कर पाएगी।

 सर्वोच्च न्यायालय ने यह टिप्पणी बुधवार को दिल्ली के मुख्यमंत्री अरविन्द केजरीवाल की उस याचिका पर की है जो उन्होंने दिल्ली उच्च न्यायालय के फैसले को चुनौती देते हुए दायर की थी।

 फैसला बाद में आएगा लेकिन यह टिप्पणी अपने आप में किसी फैसले से कम नहीं है।

खासतौर पर तब जब 70 सदस्यों वाली विधानसभा में अपने 67 सदस्यों के साथ सत्ता में आई ‘केजरीवाल सरकार उपराज्यपाल नजीब जंग से टकराव के चलते पिछले 22 महीनों से कुछ काम नहीं कर पा रही है।

 लोकतंत्र में इससे ज्यादा हास्यास्पद और क्या हो सकता है कि इतने भारी बहुमत से जीता मुख्यमंत्री अपना ‘सचिव भी अपनी मर्जी से नहीं लगा पाए।

उसके लिए भी उसे उपराज्यपाल की ‘देहरी ढोकनी पड़े।

 चूंकि मामला सर्वोच्च न्यायालय में है।

 इसलिए यह उम्मीद करनी जरूरी है कि मामला जल्दी निबटे और इस तरह से तय हो कि भविष्य में किसी और केंद्रशासित राज्य को दिल्ली और केजरीवाल जैसा व्यवहार नहीं झेलना पड़े।

 यह सही है कि लोकतंत्र में जनता जिसे चुनती है, उसी से परिणाम की उम्मीद करती है।

 आजाद भारत के 70 सालों में ऐसे विरले ही मौके आए होंगे जब जनता ने देश में राष्ट्रपति और राज्यपालों की ओर देखा हो।

उसने इन्हें ‘रबर की मोहर ही माना और भलाई के लिए उम्मीद करी तो प्रधानमंत्री और मुख्यमंत्री से ही।

 उसे इस संवैधानिक व्यवस्था से ज्यादा लेना-देना नहीं है कि केंद्रशासित राज्यों में ‘उपराज्यपाल ही ‘सर्वेसर्वा होगा।

 सर्वोच्च न्यायालय की बुधवार की टिप्पणी, लोकतांत्रिक सरकारों के प्रति जनता के उसी विश्वास को दर्शाती और मजबूत करती है।

केंद्र सरकार को भी इस टिप्पणी को ‘टकराव के बजाय सद्भाव के माहौल में ही लेना चाहिए।

 यदि जरूरी हो तो दौराने सुनवाई ही उसे न्यायालय से केंद्रशासित प्रदेशों की सरकारों से जुड़े उन तमाम कानूनों में संशोधन की इजाजत ले लेनी चाहिए जो चुनी हुई सरकारों के अधिकारों को कम करते हैं और बिना किसी बात उपराज्यपालों से टकराव बढ़ाते हैं।

 ऐसा करके ही हम लोकतंत्र को मजबूत कर सकते हैं।

, सौजन्य – पत्रिका।

