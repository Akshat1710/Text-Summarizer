आशंका के बावजूद (राष्ट्रीय सहारा)।

आलोक पुराणिक।

हाल में सरकार ने सकल घरेलू विकास यानी जीडीपी के आंकड़े जारी किये हैं, इनके मुताबिक 2016-17 में आर्थिक विकास की दर 7.1 प्रतिशत रहेगी।

 हालांकि 2015-16 की दर 7.9 प्रतिशत के मुकाबले तो यह कम ही है।

 पीएम मोदी ने विकास के नये आंकड़ों को लेकर अपनी तरह से पेश करना भी शुरू कर दिया है।

 एक भाषण में उनके कहे का आशय था कि कि हार्वर्ड वालों ने देख लिया कि वे क्या सोचते हैं और हार्ड वर्क क्या नतीजा ला सकता है।

 पीएम मोदी बहुत महीन तरीके से हार्वर्ड के प्रोफेसर और नोबल विजेता अर्थशास्त्री अमत्र्य सेन पर कटाक्ष कर रहे थे।

 अमत्र्य सेन ने नोटबंदी की तीखी आलोचना की थी।

 आशंकाएं ठीक नहीं निकलीं, आशाओं ने ज्यादा जोर दिखाया, ऐसा माना जा सकता है।

 आशंकाओं का विकट हाल था नवम्बर-दिसम्बर, 2016 में।

 कई नेता, कई अर्थशास्त्री ऐसा दृश्य पेश किया था मानो अर्थव्यवस्था डूब गई।

 अर्थशास्त्री-नेता मनमोहन सिंह ने आशंका जताई थी कि भारतीय अर्थव्यवस्था भयंकर तबाही में चली जाएगी नोटबंदी के चलते।

 वामपंथी नेताओं को तो लगभग हर दौर में अर्थव्यवस्था डूबती ही दिखती है।

अभी आये विकास के आंकड़ों में महत्त्वपूर्ण यह है कि 2016-17 में ये 4.4 प्रतिशत विकास दर की उम्मीद लगाते हैं।

 गौरतलब है कि 2015-16 में कृषि की विकास दर दशमलव आठ प्रतिशत रही थी।

 नोटबंदी के बाद ऐसी गहन आशंकाएं थीं कि नोटबंदी ने सब कुछ चौपट कर दिया।

 खेती को चौपट कर दिया।

 पर कुल मिलाकर दिख यह रहा है कि खेती नोटबंदी से असर से मुक्त दिख रही है।

 हां, उस सेक्टर पर फर्क साफ दिखाई पड़ता है, जो मोदी की आर्थिक रणनीति का महत्त्वपूर्ण हिस्सा है।

 मेक इन इंडिया का काम मैन्युफेक्चरिंग सेक्टर के जरिए होना है।

 तमाम आइटम इसी क्षेत्र में बनने हैं।

 आंकड़ों के मुताबिक 2016-17 में मैन्युफेक्चरिंग सेक्टर में 7.7 प्रतिशत विकास संभावित है।

 2015-16 में इस सेक्टर में 10.6 प्रतिशत विकास दर्ज किया गया था।

 यानी 2015-16 के मुकाबले 2016-17 में विकास कम होने की संभावना है मैन्युफेक्चरिंग सेक्टर में।

 मैन्युफेक्चरिंग सेक्टर में कमी के आंकड़ों की गवाही तमाम कंपनियों से भी मिलती हैं, जिनकी कारें, मोटरसाइकिलें, स्कूटर कम बिके।

 यानी यह कहना ठीक नहीं है कि नोटबंदी का कुछ असर नहीं रहा।

 नोटबंदी का असर अगर नहीं रहा होता, तो मैन्युफेक्चरिंग सेक्टर में विकास पिछले साल से ज्यादा या पिछले साल के बराबर होना चाहिए था।

 खासकर तब जबकि कई लोगों के पास सातवें वेतन आयोग से हासिल एरियर और बढ़ी हुई सेलरी थी।

 तो कुल मिलाकर कहीं असर नकारात्मक पड़ा है, कहीं कोई असर नहीं पड़ा है, तो पूरी अर्थव्यवस्था सात प्रतिशत से ऊपर की विकास दर दिखाने में समर्थ हो रही है।

 पर अर्थव्यवस्था के अस्थि-पंजर अलग-अलग करके देखें, तो कहीं कहीं दर्द महसूस किया जा सकता है।

 भले ही दीर्घकालीन दृष्टिकोण से इस दर्द का कोई खास मतलब न हो तो भी।

 लघु अवधि के कष्ट भी कष्ट ही हैं, कइयों के लिए, भले ही समग्र तौर पर उस दर्द का बहुत असर ना भी दिखाई देता हो, तो भी।

सेवा क्षेत्र में भी कमी दर्ज की गई है।

 ट्रेड, होटल, ट्रांसपोर्ट और संचार सेवाओं में 2015-16 में 10.7 प्रतिशत की विकास दर दर्ज की गई थी।

 2016-17 में यह विकास दर गिर कर 7.3 प्रतिशत होने की आशंका है।

 2015-16 में वित्तीय, रीयल इस्टेट और प्रोफेशनल सर्विस का विकास 10.8 प्रतिशत हुआ था, यह 2016-17 में यह घटकर 6.5 प्रतिशत हो गया।

 यानी सेवा क्षेत्र में विकास की दर गिरी है।

 आश्र्चय कंस्ट्रक्शन क्षेत्र में दिखायी पड़ता है 2015-16 के नोटबंदी मुक्त साल में यह क्षेत्र 2.8 प्रतिशत की दर से विकसित हुआ, 2016-17 में यह विकास दर बढ़कर 3.1 प्रतिशत हो गई।

 हालांकि, भारत में यह विकास दर भी असंतोषजनक ही मानी जानी चाहिए, पर नोटबंदी के वक्त कंस्ट्रक्शन में उठान कहां आई, कैसे आई, यह अपने आप में अध्ययन का विषय है।

 एक आशय तो इसका यह है कि नोटबंदी से पहले कंस्ट्रक्शन की गति बहुत तेज थी और नोटबंदी के बाद भी कंस्ट्रक्शन में धीमापन नहीं आया।

 तो यह सकारात्मक ही है।

चीनी अर्थव्यवस्था से भारतीय अर्थव्यवस्था की तुलना ठीक नहीं है।

 भारत के आकार की अर्थव्यवस्था का सात प्रतिशत की तेजी से बढ़ना सिर्फ भारत के लिए ही नहीं, पूरी दुनिया के लिए बहुत ही सकारात्मक है।

 शेयर बाजार इस बात को समझ रहा है।

 इसलिए वह आशंकाओं को छोड़कर आशाओं को वजन दे रहा है।

 पर तमाम मसलों पर ध्यान दिया जाना चाहिए।

 इन आंकड़ों को अगर दूसरे आंकड़ों से मिलाकर देखा जाए, तो साफ होता है कि भारतीय अर्थव्यवस्था को घरेलू स्तर पर रोजगार पैदा करने के लिए बहुत और तेज गति से काम करना है।

 भारतीय अर्थव्यवस्था बरसों से अपने सॉफ्टवेयर क्षेत्र पर गर्व करता रहा है।

 पर ट्रंप के अमेरिका में आने के बाद, यूरोप में तमाम बदलावों के बाद, सॉफ्टवेयर कंपनियों को बाहर के साथ-साथ घरेलू स्तर पर भी काम धंधे तलाशकर रोजगारों का जुगाड़ करना होगा।

 मैन्युफेक्चरिंग क्षेत्र में भी व्यापक रोजगार मिलना है, इसकी गति दस प्रतिशत से ऊपर जाए बगैर देश का उद्धार नहीं होगा।

 कंस्ट्रक्शन का विकास तीन चार प्रतिशत हो इससे भारतीय अर्थव्यवस्था का कुछ भला नहीं होगा।

 खेती से अगर लोगों को निकाल कर दूसरे क्षेत्रों में लाना है, तो कंस्ट्रक्शन क्षेत्र ठीक-ठाक काम करना चाहिए।

 कंस्ट्रक्शन क्षेत्र वह क्षेत्र है, जहां कम पढ़े-लिखों को भी रोजगार मिल सकता है।

 यानी कुल मिलाकर अर्थव्यवस्था आशंकाओं के हिसाब से मंदी में नहीं गई।

 सात प्रतिशत से ऊपर की विकास दर रही।

 फिर भी चुनौतियां कम नहीं हैं, उनसे निपटने की पूरी तैयारी जरूरी है।

, सौजन्य- राष्ट्रीय सहारा।

