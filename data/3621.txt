नोटबंदी की पहली परीक्षा तमिलनाडु में (हिन्दुस्तान)।

पांच सौ और हजार रुपये के नोटों के प्रचलन को रोकने के प्रधानमंत्री नरेंद्र मोदी के फैसले का क्या असर होगा।

 क्या इसे काले धन के खिलाफ सफल ‘सर्जिकल स्ट्राइक’ कहा जा सकता है।

 जाली नोटों के जरिये भारतीय अर्थव्यवस्था को अस्थिर करने के दुश्मन देश के मनसूबे पर पानी फेरने में क्या इससे मदद मिलेगी।

 चुनाव सुधारों पर इसका कितना असर होगा।

 गौरतलब है कि भारत में काले धन के फलने-फूलने के पीछे एक बड़ी वजह चुनावों में इसका बड़े पैमाने पर इस्तेमाल माना जाता है।

, एक बात तो निश्चय ही कही जा सकती है कि इस कदम ने काले धन की उत्पत्ति और जाली नोटों के तस्करों की कमर तोड़ दी है, लेकिन जहां तक चुनावी भ्रष्टाचार का सवाल है, तो संभवत: उस पर इसका कोई असर नहीं होगा।

 इस साल की शुरुआत में जब पांच राज्यों के विधानसभा चुनाव हो रहे थे, तब चुनाव आयोग ने चुनावी कदाचार के इरादे से ले जाई जा रही सबसे ज्यादा नगदी तमिलनाडु में जब्त की थी, जो 100 करोड़ रुपये के रिकॉर्ड आंकड़े को भी पार कर गई थी।

 इस राज्य की तमाम पार्टियों के नेता ‘वोट के बदले नोट’ का इस्तेमाल काफी कलात्मक अंदाज में करते रहे हैं।

 जहां तक मतदाताओं का सवाल है, तो ऐसा लगता है कि वे इसके अभ्यस्त हो चले हैं।

 चुनाव सुधार के पैरोकार हताश होने लगे हैं।

 उन्हें लगता है कि मतदाताओं का एक बड़ा वर्ग अनैतिक हो गया है।

, अगले चंद रोज के भीतर ही, यानी आने वाली 19 तारीख को तमिलनाडु के तीन और पुडुचेरी के एक विधानसभा क्षेत्र में चुनाव हो रहे हैं, उसी में इसकी परीक्षा भी हो जाएगी।

 तमिलनाडु की दो विधानसभाओं में अब चुनाव इसलिए हो रहे हैं, क्योंकि यहां से अभूतपूर्व मात्रा में नकदी बरामद के बाद मई में मतदान नहीं हुआ था, जबकि एक जगह नव-निर्वाचित विधायक की मौत होने के कारण सीट खाली हो गई थी।

 पड़ोसी सूबे पुडुचेरी में मुख्यमंत्री वी नारायणसामी विधानसभा की सदस्यता हासिल करने के लिए खाली की गई सीट से उप-चुनाव लड़ रहे हैं।

 फिलहाल वह गैर-विधायक मुख्यमंत्री हैं।

, दरअसल, तमिलनाडु में चुनावी शोर-शराबा इसलिए शांत है, क्योंकि अन्नाद्रमुक कार्यकर्ताओं की नेता जयललिता, जिन्हें वह ‘अम्मा’ संबोधित करते हैं, अब भी अस्पताल में हैं।

 लेकिन अहम बात यह है कि तमिलनाडु के ग्रामीण इलाकों में लोग फिलहाल जिस चीज के असर से चकराए हुए हैं, वह है मोदी द्वारा बड़े नोटों के खिलाफ की गई पहल।

 लेकिन अगर प्रेस की खबरों को देखें, तो उप-चुनाव वाले विधानसभा क्षेत्रों में राजनीतिक दलों के नेताओं द्वारा अब भी मतदाताओं में नोट भारी मात्रा में बांटे जा रहे हैं।

 कुछ जगहों पर तो 500 और 1000 के पुराने नोट ही बांटे गए हैं और वोटरों को कहा गया है कि वे अपने बैंक से इसे बदलवा लें।

, तमिलनाडु में जो भी पार्टी सत्ता में रहती है, परंपरागत तौर पर उप-चुनाव भी वही जीतती है।

 और सत्ताधारी नेता की लोकप्रियता के अलावा नोटों की भी इस जीत में खास भूमिका रहती है।

 अरुवाकुरुचि उप-चुनाव में अन्नाद्रमुक के पूर्व परिवहन मंत्री सेन्थिल बालाजी का द्रमुक उम्मीदवार के सी पलनीस्वामी से मुकाबला है।

 दोनों प्रत्याशियों के बारे में माना जाता है कि वे काफी समृद्ध कारोबारी पृष्ठभूमि वाले हैं।

 मर्ई में हुए विधानसभा चुनाव के दौरान के इस विधानसभा क्षेत्र के विभिन्न इलाकों से चुनाव आयोग ने 10 करोड़ से अधिक की रकम जब्त की थी।

 3.24 करोड़ तो एक उद्योगपति के पास से बरामद की गई थी, जिसे अन्नाद्रमुक उम्मीदवार का बेहद करीबी माना जाता है।

 इस बार फिर दोनों पार्टियों ने उन्हीं दोनों उम्मीदवारों को उप-चुनाव में उतारा है।

 चिंता की बात यह है कि चुनाव प्रचार के दौरान भी राज्य चुनाव आयोग ने इन विधानसभा क्षेत्रों से बड़ी मात्रा में नगदी बरामद की है।

 साफ है, आम आदमी के लिए भले ही नोटबंदी परेशानी का सबब बनी हो, मगर चुनावी कदाचार पर इसका कोई खास असर नहीं दिख रहा है।

, नोटबंदी से सामान्य कारोबारी गतिविधियां थम-सी गई हैं, किसानों और गांव वालों की बैंकों तक सीमित पहुंच बन पा रही है, जबकि एटीएम सेवाएं बुरी तरह प्रभावित हुई हैं।

 दैनिक मजूदर भी इससे खासे प्रभावित हुए हैं।

 इसने शायद ही भ्रष्टाचार पर कोई रोक लगाई है।

 कुछ अपुष्ट स्रोत बताते हैं कि शराब की दुकानों पर बड़े नोट धड़ल्ले से बदले जा रहे हैं।

 इसी तरह, सत्ताधारी पार्टी के नेता अपनी बड़ी रकम को-ऑपरेटिव बैंकों के जरिये खपा रहे हैं।

 कुछ राजनीतिक विश्लेषकों के मुताबिक, यह आसानी से समझा जा सकता है कि सत्ताधारी अन्नाद्रमुक धनबल पर इसलिए अधिक भरोसा कर रही है, क्योंकि उसकी स्टार प्रचारक और सूबे की मुख्यमंत्री जे जयललिता अभी सक्रिय नहीं हैं।

 इतवार को जयललिता ने अपने कार्यकर्ताओं से यह कहते हुए अपील जारी कि ‘आप लोग उप-चुनावों को जीतने के लिए कड़ी मेहनत करें।

 मैं विजय की खबर सुनने का इंतजार कर रही हूं।

’ सितंबर महीने में अस्पताल में भरती होने के बाद से उनका यह पहला बयान है।

 अस्पताल के बेड से जारी इस बयान की शुरुआत कुछ यूं होती है, ‘आपलोगों की दुआओं से मेरा पुनर्जन्म हुआ है।

 मैं जल्द ही पूरी तरह स्वस्थ होकर काम संभाल लूंगी।

’ लेकिन इस ताजा बयान ने भी कई सवाल खड़े कर दिए हैं।

 जैसे, इसमें नोटबंदी के बाद सड़कों पर संकट झेल रहे आम लोगों की तकलीफ के बारे में कुछ भी नहीं कहा गया है।

 यह सिर्फ राज्य के उप-चुनावों पर केंद्रित है, जबकि उम्मीद यह की जा रही थी पिछले करीब 50 दिनों से जयललिता के अस्पताल में होने को लेकर इसमें विस्तार से कुछ जानने को मिलेगा।

 इस सबसे तो यही लगता है कि उन्हें पूरी तरह दुरुस्त होने में अभी वक्त लगेगा।

, बीते आठ नवंबर से, जब से बड़े नोटों के बारे में कदम उठाया गया है, सबका ध्यान बैंकों से रकम हासिल करने पर लगा हुआ है, ताकि रोजमर्रा की चीजें खरीदी जा सकें।

 चेन्नई और दूसरे बड़े शहरों में संकट कुछ कम है, क्योंकि तमिलनाडु सबसे ज्यादा एटीएम इस्तेमाल करने वाला प्रांत है।

 हालांकि, सुखद बात यह है कि तमिलनाडु के लोग नई तकनीक तेजी से अपना लेते हैं।

 लेकिन यहां भी देहाती इलाकों, खासकर दूरदराज के इलाकों में संकट गहरा है, जहां बैंक बहुत कम पहुंच पाए हैं।

 काले धन के खिलाफ ‘सर्जिकल स्ट्राइक’ का शुरुआती उल्लास धीरे-धीरे निराशा में बदल रही है।

 काले धन के खिलाफ प्रधानमंत्री की जंग भले ही शुरू हो गई हो, लेकिन चुनावी राजनीति से धनबल की भूमिका खत्म करने के लिए उन्हें अभी बहुत कुछ करना पड़ेगा।

(ये लेखक के अपने विचार हैं), – एस श्रीनिवासन, वरिष्ठ तमिल पत्रकार।

सौजन्य – हिन्दुस्तान, 15-11-2016।

