विकास से दूर (दैनिक जागरण)।

सड़क, शिक्षा, स्वास्थ्य, बिजली और पानी को विकास का मानक माना जाता है।

 पहाड़ी राज्य हिमाचल प्रदेश में अब भी कई गांव ऐसे हैं, जहां तक न तो सड़क पहुंच पाई है और न ही बिजली।

 प्रदेश में विकास के दावे किए जाते हैं, लेकिन यहां एक हिमाचल ऐसा भी बसता है, जो विकास की लौ से कोसों दूर हैं।

 इच्छाशक्ति का अभाव कहें या सरकारी सुस्ती, लेकिन इस सच्चाई से मुंह नहीं मोड़ा जा सकता कि कई गांव आज तक बिजली व सड़क जैसी बुनियादी सुविधाओं से वंचित हैं।

 शिक्षा व स्वास्थ्य के क्षेत्र में भी तस्वीर कुछ स्पष्ट नहीं हैं।

 किसी भी सरकार का प्राथमिक दायित्व है कि लोगों को बेहतर मूलभूत सुविधाएं मिलें।

 अगर सुविधाएं समय रहते मिल जाएं तो उनके परिणाम सुखद होते हैं।

पहाड़ी प्रदेश हिमाचल ने अस्तित्व में आने के बाद न केवल हर क्षेत्र में विकास के आयाम छुए हैं बल्कि लोगों के जीवन को सरल बनाने की दिशा में भी सरकारें प्रयासरत रही हैं।

 प्रदेश की सरकारों ने सीमित संसाधनों के बावजूद विकास में कमी नहीं छोड़ी है।

 शिक्षा, स्वास्थ्य, परिवहन व पर्यटन क्षेत्र में हिमाचल अग्रणी राज्य बनकर उभरा है।

 इन सबके बीच दूरदराज के क्षेत्र विकास की दौड़ में पिछड़ रहे हैं।

 लोगों को कठिन भौगोलिक परिस्थितियों में जीवन-यापन करना पड़ रहा है।

 चंबा जिले के तीसा उपमंडल की खजुआ पंचायत के सात गांवों में आज तक बिजली पहुंचाने का प्रबंध सरकार नहीं कर सकी है।

 हैरानी की बात है कि इसी पंचायत में पिछले दस साल से 12 मैगावाट की पनविद्युत परियोजना चल रही है और आठ मैगावाट की दूसरी परियोजना निर्माणाधीन है।

 ऊर्जा राज्य के रूप में देशभर में पहचान बनाने वाले प्रदेश के कई गांव अब भी अगर दीये की रोशनी से रोशन हो रहे हैं तो नीति नियंताओं को मंथन करना होगा कि ऐसा क्यों है।

दूसरों को बिजली देने वाला गांव अगर खुद रोशन नहीं हो पाया तो इसके पीछे कुछ कारण जरूर रहे होंगे।

 उन कारणों की पड़ताल करनी होगी और देखना होगा कि 40 परिवारों के ढाई सौ लोगों का क्या कसूर है कि उन्हें विकास की मुख्य धारा में शामिल करने के लिए कुछ भी नहीं हो पाया।

 पंचायत तक पहुंचने के लिए न सड़क की सुविधा है और न ही स्वास्थ्य सेवा का कोई प्रबंध।

 पीने के पानी के लिए भी प्राकृतिक स्नोत का ही सहारा है।

 इसी उपमंडल के दिलणी व शाली गांव में भी पिछले सप्ताह ही बिजली पहुंच पाई है।

 जरूरत है ऐसा तंत्र विकसित करने की कि प्रदेश के हर गांव को उसके हिस्से की धूप मिल सके।

 विकास का पहिया इस तरह घूमे कि कोई भी क्षेत्र सुविधाओं से अछूता न रहे।

 जरूरत है मजबूत इच्छाशक्ति व सरकारी योजनाओं के समयबद्ध व सही कार्यान्वयन की।

(स्थानीय संपादकीय हिमाचल प्रदेश), सौजन्य – दैनिक जागरण, 12-11-2016।

