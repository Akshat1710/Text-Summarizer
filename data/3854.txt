गांव बचाएंगे तो पर्यावरण बचेगा (अमर उजाला)।

(आज से पेरिस में जलवायु परिवर्तन पर शुरू हो रहा सम्मेलन बेहद महत्वपूर्ण है।

 लेकिन असल में हमारी बहस सही मुद्दे से भटकी हुई है।

 हमें उन गांवों पर अपना ध्यान केंद्रित करना चाहिए, जो पर्यावरण को बचा सकते हैं।

)।

एक बार फिर पेरिस में पर्यावरण पर बहस की शुरुआत हो रही है।

 इसमें लगभग 196 देश बैठकर विश्व के बनते-बिगड़ते हालात पर चर्चा करेंगे।

 पिछले लगभग तेईस वर्षों में रियो की बैठक के बाद कई वैश्विक सम्मेलन हुए हैं, जिनके राष्ट्राध्यक्षों से लेकर पर्यावरणविदों ने गंभीर बहस की, पर नतीजा वही ढाक के तीन पात रहा।

 बल्कि इस दौरान पर्यावरण के हालात बद से बदतर ही हुए हैं।

 विभिन्न देश यह सोचते हैं कि इस विफलता का ठीकरा किसके सिर पर फोड़ा जाए।

, असल में सारा खेल तथाकथित विकास के चारों तरफ घूम रहा है।

 विकासशील देशों का कहना है कि विकसित देशों का जब पेट भर गया है, तब वे दूसरे देशों से कह रहे हैं कि आप खाना न खाएं।

 यानी यूरोप और अमेरिका में विकास जब अपने चरम पर पहुंच चुका है, तब वे पर्यावरण की अनदेखी के खतरों के प्रति विकासशील देशों को आगाह करना चाहते हैं, ताकि दुनिया और न बिगड़ सके।

 जो उन्होंने बिगाड़ दी, उस पर चर्चा के पक्ष में वे इसलिए नहीं हैं, क्योंकि इससे कुछ हासिल होना नहीं है।

 उनके अनुसार, संभलने का एक ही रास्ता है कि पर्यावरण को गंभीरता से लिया जाए, पर उभरती अर्थव्यवस्था वाले देश विकास के लिए पर्यावरण को खतरा पहुंचा सकते हैं।

 इसमें वे चीन और भारत को गिनते हैं।

आज से शुरू हो रहे इस सम्मेलन में सभी देशों को यह बताना है कि बिगड़ते पर्यावरण को नियंत्रण में रखने की उनके पास क्या योजना है।

 यानी कार्बन उत्सर्जन पर वे कैसे अंकुश लगाएंगे।

 इसके अलावा हर देश को यह भी जानकारी देनी है कि उनके यहां पर्यावरण संरक्षण के कायदे-कानून क्या हैं।

 इस सम्मेलन के मुख्य तीन लक्ष्य हैं-पर्यावरण की रक्षा से संबंधित नियम-कानूनों के बारे में सभी देशों का सहमत होना, कानूनी रूप से सभी देशों को कार्बन उत्सर्जन रोकने के लिये बाघ्य करना, ताकि सदी के अंत तक पृथ्वी का तापमान दो डिग्री सेल्सियस से ज्यादा न हो।

 और तीसरा लक्ष्य है, विकसित देशों द्वारा विकासशील देशों को आर्थिक सहायता देना।

, पेरिस सम्मेलन के मकसद को नकारा नहीं जा सकता।

 पर इससे पृथ्वी का खतरा टल जाएगा, इसमें संदेह है।

 अंतरराष्ट्रीय समझौते निश्चित तौर पर कुछ हद तक माने जाएंगे, पर एक सीमा तक ही।

 जबकि पृथ्वी के हालात इतने बिगड़ चुके हैं कि उसका नतीजा अभी भुगतें या भविष्य में, हम इसके नतीजे से बच नहीं सकते।

 हम कार्बन उत्सर्जन को रोकने का कोई भी फॉर्मूला क्यों न तैयार कर लें, वह कारगर नहीं हाने वाला।

 इसकी वजह यह कि आज सुविधाओं के आदी समाज की जरूरतें थमने वाली नहीं हैं।

 दुनिया का हर देश और आदमी सुविधाओं को जुटाने में जिस तरह से जुटा है, उससे हम पर्यावरण को सुधारने का हल नहीं खोज पाएंगे।

 अब बेहतर जीवन और सुविधाएं हमारे अधिकारों का हिस्सा हैं, जिन पर नियंत्रण संभव नहीं है।

 विकास की जो परिभाषा हमने गढ़ी है, उससे समझौता कैसे हो सकता है।

 मसलन, अगर बढ़ते शहरों को स्मार्ट बनाने की योजना बराबर बनी रहेगी, तो उन पर जुटने वाले संसाधनों का बोझ तो पृथ्वी पर पड़ेगा ही।

 शहरों को स्मार्ट बनाने के बाद कस्बों की बारी आएगी।

 इस तरह दुनिया संभलेगी नहीं, बल्कि धीरे-धीरे हम गर्त में ही जाने की तैयारी करेंगे।

, दूसरी तरफ पर्यावरण नियंत्रण की आखिरी जिम्मेदारी उन्हीं के गले आ पड़ेगी, जो आज भी कई मूलभूत आवश्यकताओं से वंचित है।

 चाहे वे देश हों या फिर वे समाज, जिन्हें हम विकास की मुख्यधारा से दूर ही रखते हैं।

 जैसे, देश व दुनिया के गांव आज भी शहरों की बराबरी नहीं करते।

 सड़क, शिक्षा या स्वास्थ्य, किसी भी मोर्चे पर वे बेहतर नहीं हैं।

 अनेक अफ्रीकी देशों में प्रकृति और पर्यावरण आज भी सुरक्षित हैं।

 लेकिन यह कैसे संभव है कि पर्यावरण को बचाने के नाम पर उनका विकास न होने दिया जाए।

 या फिर दुनिया भर के गांवों को, जहां जंगल, पानी, मिट्टी है, विकास से कैसे वंचित रखा जा सकता है।

 उनके हिस्से की सुविधाएं क्या पर्यावरण सुरक्षा के मानक छीन लेंगे।

, असल में हमारी बहस सही मुद्दे से भटकी हुई है।

 इसमें सबसे बड़ा मुद्दा समानता का है।

 एक समाज सब कुछ भोगेगा और दूसरा इससे वंचित रहेगा, तो मुद्दा पर्यावरणीय ही नहीं होगा, बल्कि आर्थिक और सामाजिक भी होगा।

 दुनिया में कार्बन उत्सर्जन से ज्यादा जरूरी बहस सुविधाओं को लेकर होनी चाहिए।

 हर देश सुविधाओं की नियंत्रण सीमा तय कर ले।

 क्योंकि ये सुविधाएं ही हैं, जो सारी समस्याओं की जड़ है।

 एक तरफ स्मार्ट सिटी का शोर है, दूसरी तरफ गांवों में फैली हुई खामोशी है।

 अब अमेरिकी राष्ट्रपति ओबामा यह कहते पाए गए हैं कि सीरिया के बिगड़ते हालात और बढ़ते आतंकवाद के पीछे जलवायु परिवर्तन बड़ा कारण है।

 उनका कहना काफी हद तक सच है।

 जब एक समाज और देश के पास सब कुछ हो और दूसरा उससे वंचित हो, ऊपर से बिगड़ते पर्यावरण को भी वही भुगते, तो सब कुछ चरमरा जाना तय है, क्योंकि जलवायु परिवर्तन किसान, किसानी और गांव को सीधे तौर पर ज्यादा प्रभावित करता है।

 ऐसे में सभी देशों को आत्ममंथन करना चाहिए कि उनके यहां हालात ठीक-ठाक हैं या नहीं।

 तभी वे सिर उठाकर अपनी पैरवी कर पाएंगे।

 वर्ना उनके वायदे खोखले तो होंगे ही, साथ ही, अपनों को धोखे में रखने जैसी पहल से ज्यादा कुछ नहीं करेंगे।

 आखिरी और सबसे बड़ा चिंतन इस सम्मेलन में यह होना चाहिए कि इस समस्या का समाधान कहां है।

 तो सारी बहस उन गांवों उन पर केंद्रित होनी चाहिए, जो पर्यावरण को बचा सकते हंै।

 दूसरी बातें बेमानी हैं।

, सौजन्य :- अमर उजाला ,30.11.2015,अनिल प्रकाश जोशी(लेखक जाने-माने पर्यावरणविद हैं)।

