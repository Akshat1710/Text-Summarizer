देश हित पर भारी दलीय हित (दैनिक जागरण)।

ब्रिटेन में गंभीर महत्व के विषय ब्रेक्जिट पर जनमत-संग्रह अभियान के बाद प्रधानमंत्री डेविड कैमरन का त्यागपत्र हुआ और उनके स्थान पर नए का चयन भी।

 इसी सोमवार को कैमरन ने संसद से भी त्यागपत्र देकर राजनीति को अलविदा कह दिया।

 इस पूरे घटनाक्रम में देश, पार्टी और नेता की तुलनात्मक हैसियत पर ध्यान दें तो यही दिखेगा कि यूरोपीय लोकतंत्र का मॉडल अपनाकर भी भारत में कैसी भयंकर विकृतियां पैदा हो गई हैं।

 सारे ब्रिटिश नेता अपने-अपने विवेक से ब्रेक्जिट का समर्थन या विरोध कर रहे थे।

 उसमें पार्टीबंदी कोई आधार नहीं था।

 हर पार्टी में भी कोई पक्ष या विरोध में स्वंतत्रतापूर्वक प्रचार कर रहा था।

 इसे अपवाद या अनुपयुक्त नहीं समझा गया।

 वहां राष्ट्रीय और सामाजिक प्रश्नों पर हरेक पार्टी-सदस्य अपना मत रखने के लिए स्वतंत्र है।

 पार्टी इस पर रोक नहीं लगा सकती, जबकि भारत में पार्टियों ने अपने सांसदों, विधायकों तक का मुंह बांध रखा है।

 वे तय पार्टीलाइन के सिवा कुछ नहीं बोल सकते।

 इस प्रकार यहां संसद पार्टियों की कठपुतली हैं।

 चार-छह बड़ी पार्टियों के नेता सारा निर्णय पहले से तय कर देते हैं।

 यह संसद को व्यर्थ बनाना नहीं तो क्या है।

 कोई सांसद अपने विवेक से नहीं बोल सकता।

 यह न लोकतंत्र है, न हमारे संविधान में यह भावना थी।

 इसीलिए यूरोप से तुलना कर भारत की विकृति समझनी चाहिए।

, भारत में देशहित के बदले पार्टी-हित सवरेपरि हो गया है।

 पार्टी-हित भी हर पार्टी का अध्यक्ष या ऊपरी दो-तीन नेता तय करते हैं।

 एक तरह से पार्टी भी एक या दो-चार लोगों की निजी समझ की नौकर है।

 भारत की पार्टी-विकृति को अमेरिकी पार्टियों की तुलना से भी समझ सकते हैं।

 ओबामा उसी डेमोक्रेटिक पार्टी के राष्ट्रपति हैं जिसकी उम्मीदवार हिलेरी क्लिंटन हैं।

 इसके बावजूद ओबामा सरकार का काम छोड़कर अपनी पार्टी को जिताने में जान नहीं खपा रहे, बल्कि लगता ही नहीं कि चुनाव अभियान में ओबामा से कोई अपेक्षा भी है।

 यह कितना महत्वपूर्ण अंतर है।

 इसका भी अर्थ यही है कि पार्टी राजनीति देशहित के बहुत नीचे है।

 इसीलिए पार्टी-कार्य को सरकार के कार्य की तुलना में कोई वरीयता नहीं दी जाती।

 यूरोप, अमेरिका में सभी सांसद, सीनेटर अपनी बातें रखने के लिए पूरी तरह स्वतंत्र होते हैं।

 उनकी पार्टी इस पर कोई बंदिश लगाना सोच भी नहीं सकती।

 वहां संसद और सरकार के बीच कार्य-विभाजन पार्टी-सदस्यता से प्रभावित नहीं होता।

 सत्ताधारी दल का सांसद भी सरकार के कार्य की उसी कड़ाई से परख करने के लिए स्वतंत्र है, जैसे कोई और।

 इसकी तुलना में भारत में अलग राय रखने वाले नेता लताड़े जाते हैं और उनके बयान को ‘निजी’ बयान करार दिया जाता है।

 यानी कोई सांसद केवल पार्टी के विचार रख सकता है।

 यह परिपाटी यूरोपीय लोकतंत्र से नहीं, बल्कि कम्युनिस्ट तानाशाहियों से मेल खाती है।

, यह आश्चर्य है कि हमारी दलीय व्यवस्था में इतनी बड़ी विकृति किसी को दिखाई नहीं देती।

 इसी का दुष्परिणाम है कि यहां पार्टी देश का और नेता पार्टी का पर्याय हो गया है।

 भारत की संपूर्ण राजनीति पार्टी-हित और चंद नेताओं के निजी स्वार्थ या नामसझी की बंधक हो गई है।

 यही कारण है कि किसी राष्ट्रीय समस्या पर वास्तविक विमर्श तक नहीं होता, समाधान खोजना तो दूर रहा।

 पार्टियां और उनके नेता हर विषय को पार्टी या नेता के निजी-हित से पहले ही तय कर लेते हैं।

 वही देश पर थोपते हैं।

 हमारी संसद और विधानसभाएं कम्युनिस्ट देशों की तरह दिखावटी संस्थाएं बन कर रह गई हैं।

 यह भारतीय संविधान से भी भितरघात है, क्योंकि उसमें कहीं भी राजनीतिक पार्टियों का उल्लेख नहीं था।

 संविधान निर्माता दुनिया में ‘पार्टियों’ के अस्तित्व से परिचित थे।

 संविधान में पार्टी को स्थान न देना दिखाता है कि वे हरेक पद पर व्यक्ति की जिम्मेदारी स्थापित कर रहे थे, जैसा ब्रिटेन या अमेरिका में है।

, भारत के मूल संविधान में संसद सदस्य, विधायक, मुख्य मंत्री, प्रधानमंत्री या राज्यपाल, राष्ट्रपति आदि सभी पदों के विवरण में ‘व्यक्ति’, ‘सदस्य’, आदि शब्दों का ही प्रयोग है।

 राज्य के क्रिया-कलाप और देश-हित के समक्ष पार्टी की हैसियत न केवल नीची, बल्कि स्वैच्छिक है।

 वह अनिवार्य भी नहीं है।

 कुछ गतिविधियों में वह सहयोगी, सहायक की भूमिका निभा सकती है।

 यही भावना मूल संविधान में थी।

 सांसद, विधायक, मंत्री, लोकसभा, राज्यसभा सभापति आदि तमाम संदर्भ में इन पदधारियों की दलीय संबद्धता या निर्दलीयता भारतीय संविधान में नितांत अप्रासंगिक रखी गई थी।

 यह तो 1985 में 52वें संशोधन (दल-बदल कानून) द्वारा पार्टियों का उल्लेख संविधान में जोड़ा गया।

 यह संविधान की भावना के विरुद्ध था, लेकिन पहले से यहां नेता-पार्टी-समाज-देश के क्रम में वरीयता की जो विकृत परिपाटी बन गई थी उसी को मजबूत करने के लिए था ताकि कोई सांसद अपनी पार्टी नेता के विरुद्ध न जाए।

 तभी से इस गुलामी को कानूनी रूप मिल गया कि पार्टी सांसदों को हर बात पर ‘पार्टी-लाइन’ दोहरानी होगी और नेतृत्व पद के लिए सीधे, जनता या पार्टी सदस्यों की पसंद के अनुसार खुला चुनाव नहीं होगा।

 यह लोकतंत्र नहीं, बल्कि कम्युनिस्ट विकृति है।

 ऐसा ब्रिटेन व अमेरिका में नहीं दिखता।

, ब्रेक्जिट के बाद ब्रिटेन में प्रधानमंत्री के त्यागपत्र के बाद सत्ताधारी पार्टी में दो-तीन लोगों ने सहजता से स्वयं को उम्मीदवार घोषित किया।

 अमेरिका में तो बाकायदा प्राइमरी समर्थन के लिए एक पार्टी के कई लोग उम्मीदवार बनने हेतु अपनी ही पार्टी के दूसरे व्यक्ति के विरुद्ध खुला अभियान चलाकर समर्थन जुटाते हैं।

 इसका पार्टी-अनुशासन से कोई लेना-देना ही नहीं यानी कहीं भी पार्टी अध्यक्ष या ‘आला-कमान’ कुछ नहीं तय करता, जबकि भारत में यह सब अकल्पनीय है।

 यूरोप, अमेरिका में देश-हित, समाज-हित सवरेपरि है।

 चूंकि उसके लिए प्रत्येक व्यक्ति जिम्मेदार है इसलिए स्वतंत्र भी है।

 पार्टियों का अस्तित्व इसके बाद औपचारिक कामों के लिए है।

 इसीलिए वे देश-हित को दलीय हित में बंधक नहीं बना सकते।

 जबकि भारत में पार्टी-हित यानी कई बार चंद नेताओं का स्वार्थ या मंसूबा ही संपूर्ण राजनीति की धुरी बन गया है।

 बाकी उसके चापलूस या असहाय दर्शक हैं।

 आज यदि हमारा देश आतंकवाद, कश्मीर, जातिवाद या मामूली अपराध-समस्यायों तक को ठीक नहीं कर पा रहा तो इस का कारण वह क्षुद्र दलीय-राजनीति है जो अपने सदस्यों को भी खुलकर बोलने नहीं देती।

 यदि पार्टी-राजनीति को नीचे खींच कर, उसके उचित स्थान पर नहीं उतारा गया तो हालात बदलने वाले नहीं।

 जिस पश्चिमी लोकतंत्र की नकल पर हमने अपना राजनीतिक तंत्र बनाया उसमें इतनी बड़ी विकृति यदि हमे नहीं दिखती तो उस गुलाम मानसिकता के कारण ही, जिसमें पार्टी और पार्टी-नेता को सर्वोच्च स्थान मिल गया है।

लेखक :- शंकर शरण (राजनीति शास्त्र के प्रोफेसर एवं वरिष्ठ स्तंभकार हैं)।

सौजन्य :- दैनिक जागरण, 15-09-2016।

