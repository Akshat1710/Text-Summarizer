महज नजरबंदी से कुछ न होगा (हिन्दुस्तान)।

साल 2008 के मुंबई हमले के मुख्य सूत्रधार हाफिज सईद को पाकिस्तान सरकार ने नजरबंद कर दिया है।

 इसे अमेरिकी दबाव का नतीजा बताया जा रहा है।

 हालांकि पाकिस्तान ने इसका कारण ‘राष्ट्रीय हित’ बताया है।

 अभी चंद दिनों पहले तक हाफिज सईद खुलेआम घूम रहा था, भड़काऊ तकरीरें कर रहा था और सरकारी ओहदेदार उसके सामने नतमस्तक थे।

 अगर नवाज शरीफ की सरकार पहले ही कार्रवाई का मन बना चुकी थी, तो हाफिज सईद को इतनी छूट आखिर कैसे मिलती रही।

, पाकिस्तान के इस कदम के पीछे तीन वजहें हो सकती हैं।

 पहली, जब से अमेरिका में डोनाल्ड ट्रंप की सरकार बनी है, तब से पाकिस्तान में एक बेचैनी है।

 उसे डर है कि ट्रंप प्रशासन के किसी कदम से उसे गंभीर नुकसान न हो जाए।

 सत्ता संभालने के महज एक हफ्ते के भीतर ही ट्रंप ने सात मुस्लिम बहुल देशों के नागरिकों पर ‘यात्रा-प्रतिबंध’ लगाकर पाकिस्तान की बेचैनी और बढ़ा दी।

 अमेरिकी राष्ट्रपति का साफ कहना था कि वह इस्लामिक कट्टरपंथ के खिलाफ मोरचा खोलेंगे।

 लगे हाथ उन्होंने यह भी इशारा किया कि पाकिस्तान, सऊदी अरब, अफगास्तिान जैसे मुस्लिम बहुल देशों से आने वाले लोगों के लिए ‘एक्स्ट्रीम वेटिंग’ की जाएगी।

, यानी गहरी जांच-पड़ताल के बाद ही इन देशों के नागरिकों को वीजा मुहैया कराया जाएगा।

 यह भी कहा गया है कि ‘यात्रा प्रतिबंध’ महज शुरुआती कदम है।

 आने वाले दिनों में कई दूसरी कार्रवाइयां भी उन मुल्कों के खिलाफ की जा सकती हैं, जहां से दहशतगर्दों को खाद-पानी मिलता है।

 यह जरूर है कि ट्रंप ने यह कदम हमारे हित में नहीं, बल्कि अपने चुनावी वादे के संदर्भ में उठाया है।

 मगर इससे यदि पाकिस्तान में खौफ पैदा होता है, तो यह हमारे लिए स्वागत के लायक है।

, दूसरी वजह का खुलासा पाकिस्तान के खबरनवीसों ने किया है।

 असल में, विश्व स्तर पर गैर-कानूनी लेन-देन के खिलाफ एक अंतर-सरकारी इकाई काम करती है, जिसका नाम है- फाइनेंशियल एक्शन टास्क फोर्स (एफएटीएफ)।

 1989 में गठित इस इकाई का बेशक कोई आधिकारिक ढांचा नहीं है, मगर इससे कई मुल्क जुड़े हुए हैं।

 इससे न जुड़ना अंतरराष्ट्रीय लेन-देन में मुश्किलों का सामना करना है।

 इसका एक सदस्य पाकिस्तान भी है और पिछले दो-तीन वर्षों में उसने इस दिशा में कुछ कानून भी बनाए हैं।

, पाकिस्तानी मीडिया की मानें, तो 11 जनवरी को (अमेरिका में तब बराक ओबामा की सरकार थी) एफएटीएफ की बैठक में पाकिस्तान को साफ तौर पर कह दिया गया था कि अगर वह अब भी नहीं चेता, तो उसके खिलाफ कार्रवाई की जा सकती है।

 यह चेतावनी हाफिज सईद जैसे दहशतगर्दों के संदर्भ में ही थी, क्योंकि ऐसे आतंकी और इनके संगठन संयुक्त राष्ट्र द्वारा प्रतिबंधित हैं।

 फिर भी न तो इनके खिलाफ कोई कार्रवाई की गई थी और न ही इनके बैंक खाते जब्त किए गए थे।

 दिलचस्प बात यह है कि फाइनेंशियल एक्शन टास्क फोर्स पर भी अमेरिका का बड़ा प्रभाव है।

, जाहिर है, पाकिस्तान पर ये दोनों दबाव काफी थे।

 उसे हाफिज सईद पर तत्काल कार्रवाई करनी पड़ी।

 मगर सवाल यह है कि इस बार आखिर यह कार्रवाई सुर्खियों में क्यों है।

 असल में, यह पहला मौका है, जब पाकिस्तान पर आर्थिक प्रतिबंध लगने के खतरे हैं।

 हालांकि वित्तीय लेन-देन पर प्रतिबंध को वह झेल भी सकता था, क्योंकि चीन का साथ उसे मिलता रहा है।

 मगर एफएटीएफ यदि प्रतिबंध लगाती है, तो चीनी कंपनियों का पाकिस्तान के साथ लेन-देन भी इसकी जद में होगा, जिस कारण चीन के निवेश प्रभावित होंगे।

 ऐसे में, शायद चीन की तरफ से भी कुछ दवाब बना होगा।

 मुमकिन यह भी है कि बीजिंग ने इस्लामाबाद को ऐसा कोई आश्वासन देने से इनकार कर दिया हो कि वह ऐसी किसी मुसीबत आने पर उसका साथ देगा।

, साफ है कि पाकिस्तान पर एक हद तक दबाव बना है।

 उससे यह पूछा जाना चाहिए कि जब उसके यहां के दहशतगर्दों पर संयुक्त राष्ट्र द्वारा नौ साल पहले ही लगाए गए थे, तो अब जाकर उसने कार्रवाई क्यों की है।

 हालांकि हमारे लिए इससे भी बड़ा सवाल यह है कि पाकिस्तान इस कदम को कितना आगे तक ले जाएगा।

 अफसोस, इस सवाल का ठोस जवाब नहीं मिल पा रहा।

 इसलिए ये कदम दिखावटी लग रहे हैं।

 अव्वल तो हाफिज सईद को गिरफ्तार नहीं किया गया है, फिर उसके बैंक खातों के जब्त करने की भी कोई खबर नहीं है।

भरोसा इसलिए भी नहीं जगता, क्योंकि इससे पहले जब भी हाफिज सईद पर कोई कार्रवाई हुई है, तो एकाध दिन पहले उसके बैंक खाते में से तमाम रकम निकाल ली जाती थी।

 इस बार ऐसा नहीं होना पाकिस्तान सरकार की मंशा पर सवाल उठाता है।

 इतना ही नहीं, वहां की हुकूमत यह भी नहीं बता सकी है कि आखिर किस कानून या किस वजह से उसने यह कदम उठाया है।

 ऐसे में, अगर यह मामला अदालत में गया, तो अभियोजन पक्ष काफी कमजोर साबित होगा।

 यानी व्यावहारिक नजरिये से देखें, तो इस कदम से वहां आतंकी गतिविधियों पर कोई लगाम नहीं लगने वाली।

 वैसे भी, यह वहां का रिकॉर्ड रहा है कि अगर किसी तंजीम पर कार्रवाई हुई है, तो वह नाम बदलकर अपनी गतिविधियां चलाती रही है।

संभव है कि नवाज सरकार की एक सोच यह हो कि अमेरिका बेशक पाकिस्तान को नहीं साध पाए, मगर उसे लाचार जरूर बना सकता है।

 ऐसे में, जरूरी यही है कि ट्रंप प्रशासन का दिल जीता जाए।

 इसके लिए उसने कुछ ऐसे तुरुप के पत्ते रखे हुए है, जिससे वह लाभ लेने की कोशिश करेगा।

 हो सकता है कि वह ओसामा बिन लादेन का पता बताने वाले डॉक्टर शकील अफरीदी को रिहा कर दे या फिर हक्कानी नेटवर्क के कुछ शीर्ष नेताओं की कुर्बानी दे।

 अमेरिका को अपने पक्ष में करने की पाकिस्तान पुरजोर कोशिश करेगा।

, हमारी तरफ से इस पर उचित प्रतिक्रिया दी गई है।

 पाकिस्तान की इस कवायद को आंखों में धूल झोंकने वाली कार्रवाई बताया गया है।

 मगर हां, सबकी नजरें अब फाइनेंशियल एक्शन टास्क फोर्स पर हैं कि वह पाकिस्तान के कदम से कितना संतुष्ट होती है।

 इसकी आगामी बैठक में यह पता चलेगा कि वह पाकिस्तान को कुछ और सख्त रुख अपनाने को कहती है या नहीं।

 फिलहाल मेरा यही मानना है कि इस कदम से पाकिस्तान की रियासत, उसकी सियासत और समाज के रवैये में तब्दीली नहीं आ रही।

(ये लेखक के अपने विचार हैं), – सुशांत सरीन, पाकिस्तान मामलों के विशेषज्ञ।

सौजन्य- हिन्दुस्ताऩ।

