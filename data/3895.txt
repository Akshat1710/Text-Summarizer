रक्त का दबाव (हिन्दुस्तान)।

तो क्या आपको लगता है कि आपकी समस्या आपका उच्च रक्तचाप यानी हाई ब्लड प्रेशर है।

 यदि यह लगता है, तो एक बार फिर से सोचिए।

 कनाडा में पिछले दिनों हाई ब्लड प्रेशर के इलाज का एक अध्ययन हुआ, तो पाया गया कि जिन लोगों का इलाज चल रहा है, उनमें 20 प्रतिशत ऐसे थे, जिन्हें यह मर्ज था ही नहीं।

 हमें यह बात अजीब लग सकती है, क्योंकि हाई ब्लड प्रेशर जैसे मर्ज का इलाज डॉक्टर के कहने या बताने से नहीं होता।

 ब्लड प्रेशर को मापने वाला बाकायदा एक यंत्र होता है, जिससे तय किया जाता है कि मरीज को यह समस्या है या नहीं।

 लेकिन यूनिवर्सिटी ऑफ मॉ्ट्रिरयल हॉस्पिटल सेंटर ने यह पाया कि समस्या या तो उस यंत्र में होती है या फिर उससे ब्लड प्रेशर मापने के तरीके में।

 इस अध्ययन में पता चला कि कनाडा में ज्यादातर डॉक्टर अब भी पुराने ढंग की ब्लड प्रेशर मापने की मशीन इस्तेमाल करते हैं, जो बहुत सटीक नहीं होती।

 कुछ मामलों में तो उसका आकलन गलत होने की आशंका भी रहती है।

 उसके मुकाबले ब्लड प्रेशर मापने की जो आधुनिक और डिजीटल मशीनें आती हैं, वे ब्लड प्रेशर को ज्यादा सटीक ढंग से मापती और बताती हैं।

 इस मामले में जो स्थिति कनाडा की है, वही शायद भारत की भी है।

 डॉक्टरों के क्लिनिक ही नहीं, बड़े-बड़े अस्पतालों तक में पुराने ढंग की ब्लड प्रेशर मापने वाली मशीनें इस्तेमाल हो रही हैं।

 कुछ जगह तो अस्पताल कर्मचारी इस विश्वास के साथ इसका इस्तेमाल करते हैं कि पुरानी तकनीक ही ज्यादा विश्वसनीय होती है।

, समस्या सिर्फ पुरानी मशीनों की ही नहीं है।

 जब कोई व्यक्ति भागता-दौड़ता, शहर के ट्रैफिक से जूझता, पार्किंग जैसी समस्याओं से उलझता हुआ डॉक्टर के पास पहुंचता है और उस समय उसका ब्लड प्रेशर मापा जाए, तो वह ज्यादा आएगा ही।

 या यह हो सकता है कि उसका ब्लड प्रेशर कम हो और उसे सामान्य दर्ज किया जा रहा हो।

 चिकित्सा विज्ञान कहता है कि किसी व्यक्ति का ब्लड पे्रशर तभी मापा जाना चाहिए, जब एक शांत कमरे में वह 12 से 15 मिनट तक बिना किसी शारीरिक या मानसिक तनाव के बैठा रहे।

 ब्लड प्रेशर मापने की आदर्श स्थिति यही है।

 पर क्या यह हर मामले में संभव है।

 आजकल हम जिस तरह का जीवन जी रहे हैं, उसमें इतनी फुरसत न डॉक्टरों के पास रह गई है और न मरीजों के पास।

 इसी अध्ययन में यह भी पाया गया कि कनाडा में आमतौर पर डॉक्टर के क्लिनिक में जाकर वहां से बाहर आने का औसत समय इस मिनट से भी कम होता है।

 जाहिर है, ज्यादातर मामलों में ब्लड प्रेशर आदर्श स्थितियों में मापा ही नहीं जाता।

 दुनिया भर में हाई ब्लड प्रेशर को जीवन-शैली से पैदा समस्या माना जाता है, पर शोध बताता है कि सब कुछ फटाफट कर लेने की जीवन-शैली ही इसके गलत आकलन का कारण भी है।

, वैसे कुछ चिकित्साशास्त्री यह भी मानते हैं कि हाई ब्लड प्रेशर या अवसाद उतनी बड़ी समस्या नहीं, जितना बड़ा पिछले कुछ समय में इसे बना दिया गया है।

 ब्लड प्रेशर के जिस स्तर को दो दशक पहले तक सामान्य माना जाता था, अब उसे ज्यादा मानकर उसका इलाज किया जाने लगा है।

 कुछ लोग इसका कारण दवा कंपनियों का षड्यंत्र मानते हैं, तो कुछ की राय में हर एक दौर के डॉक्टर किसी खास ढर्रे पर काम करते हैं।

 आजकल का नया ढर्रा यह है कि क्लिनिक में घुसने वाले किसी भी व्यस्क का सबसे पहले ब्लड प्रेशर नापो।

 इसके बावजूद इसमें कोई शक नहीं है कि आधुनिक दौर के जो तनाव हैं, उनमें हाई ब्लड प्रेशर की समस्या बहुत बढ़ रही है, लेकिन यह ध्यान रखना भी जरूरी है कि इस चक्कर में किसी ऐसे शख्स का इलाज न हो, जो इसका मरीज नहीं है।

, सौजन्य- हिन्दुस्तान।

