डॉलर की मजबूती से मची है मौद्रिक उथल-पुथल (दैनिक भास्कर)।

भारत में कठोर नोटबंदी के हाहाकार के बावजूद अगर रुपया मजबूत होने की बजाय डॉलर के मुकाबले 35 महीनों के सबसे निचले स्तर यानी 68.86 रुपए प्रति डॉलर पर आ गया है तो इसकी बड़ी वजह देश के भीतर नहीं बाहर है।

 अगर मोदी रुपए को मजबूती दिलाने की कोशिश कर रहे हैं तो अमेरिका के नए राष्ट्रपति डोनाल्ड ट्रम्प के आगमन के कारण डॉलर मजबूत हुआ है।

 साफ है कि हम कितनी भी कसरत कर लें, लेकिन वैश्विक स्थितियां आर्थिक कारकों को अपने ढंग से तय करती हैं।

अमेरिकी फेडरल ओपन मार्केट कमेटी ने हाल में हुई बैठक में जैसे ही यह घोषणा की कि दिसंबर में फेडरल रिजर्व ब्याज दरें बढ़ाने जा रहा है, उसी के साथ दुनियाभर के शेयर बाजारों से एफआईआई (पोर्टफोलियो निवेश) निकलकर अमेरिकी बाजारों की ओर भागने लगा।

 वहां ज्यादा आमदनी होगी तो कोई यहां क्यों रहना चाहेगा।

 भारत में सिर्फ नवंबर के महीने में एफआईआई ने 3.18 अरब डॉलर की इक्विटी बेच दी।

 हालांकि विश्लेषकों का अनुमान था कि ट्रम्प की संरक्षणवादी घोषणाओं के कारण उनके जीतने के साथ डॉलर गिरेगा, लेकिन परिवर्तन दूसरी दिशा में जाने लगा है।

 डॉलर की मजबूती का यह असर एशिया मुद्राओं पर भी पड़ा और उन सभी में गिरावट आई है।

 दक्षिण कोरिया का वान 0.54 प्रतिशत, मलेशिया की रिंगिट 0.45, सिंगापुर का डॉलर 0.27, ताईवानी डॉलर 0.21 और जापानी येन 0.18 प्रतिशत गिरे हैं।

 भारतीय रुपए के बारे में कई संस्थाओं का अनुमान है कि यह अभी और गिरेगा।

 बीएनपी परिवास के अनुसार यह 68 तक तो जाएगा ही।

 डायशे बैंक इस गिरावट को 70 से 72.5 रुपए प्रति डॉलर होने की संभावना जता रहा है।

रुपए की इस गिरावट के नुकसान भी हैं और फायदे भी हैं।

 फायदा निर्यातकों को होना है, लेकिन घाटा आयातकों को।

 इसका सबसे सीधा असर कच्चे तेल पर पड़ेगा और उससे महंगाई बढ़ने की आशंका है।

 सरकारी घाटे पर दबाव भी बढ़ेगा।

 जाहिर है रिजर्व बैंक विदेशी मुद्रा भंडार के सहारे इस गिरावट को रोकने की कोशिश करेगा, लेकिन इस समय यह भी जांच का विषय है कि क्या रुपए पर पड़ने वाला सारा नकारात्मक प्रभाव ट्रम्प के जीतने और डॉलर के मजबूत होने का ही है।

 कहीं इसके पीछे भारतीय रुपए और बैंकिंग में लोगों का घटता विश्वास तो नहीं है, जिसके बारे में पूर्व प्रधानमंत्री डॉ. मनमोहन सिंह ने अपने भाषण में इशारा किया है।

, सौजन्य – दैनिक भास्कर, 25-11-2016।

