एक और नया कानून (दैनिक जागरण)।

वैसे तो पश्चिम बंगाल विधानसभा के शीतकालीन सत्र के पहले चार दिनों में नोटबंदी ही छाया रहा है।

 साथ ही कुछ नए बिल भी पास कराए गए हैं।

 अब बंगाल सरकार सड़क हादसों को रोकने के लिए एक और नया कानून बनाने जा रही है और सब कुछ सही रहा तो इसी सत्र में यह बिल पास करा लिया जाएगा ताकि जल्द से जल्द सड़क दुर्घटना रोकने के लिए कानून लागू किया जा सके।

 सड़क हादसे रोकने के लिए पिछले अक्टूबर में मुख्यमंत्री ममता बनर्जी ने ‘सेफ ड्राइव-सेïव लाइफ’ ïअभियान शुरू किया था।

 इसके बाद पुलिस ने ‘नो हेलमेट-नो फ्यूल’ अभियान शुरू किया।

 बावजूद इसके हर दिन सड़क हादसे में लोगों की मौत हो रही है।

 गुरुवार को भी बिना हेलमेट बाइक चलाते समय हुए हादसे में मुर्शिदाबाद में दो लोगों की मौत हो गई।

 सोमवार को तेज रफ्तार से कार ने ट्रैफिक सिग्नल तोड़ते हुए 20 लोगों को कुचल दिया था जिसमें तीन लोगों की मौत हो गई थी और 17 लोग जख्मी हो गए थे।

 यहां तक कि मुख्यमंत्री ममता बनर्जी के ïभतीजा व सांसद अभिषेक बनर्जी भी हादसे में गंभीर रूप से जख्मी हो गए थे।

 इसके बाद से ममता बनर्जी ने सड़क हादसों पर अंकुश लगाने के लिए नया कानून तैयार करने की घोषणा की थी।

 इस कानून के तहत हादसे में किसी वाहन से मौत होने पर चालक के खिलाफ हत्या और जख्मी होने पर हत्या के प्रयास का मुकदमा दर्ज किया जाएगा।

 इस बाबत शीतकालीन सत्र में ‘द वेस्ट बंगाल रोड सेफ्टी बिल 2016’ पास कराने की तैयारी हो रही है।

 हर वर्ष देश में सड़क हादसों में करीब डेढ लाख लोगों की मौत होती है।

 इसे लेकर केंद्र सरकार से सुप्रीम कोर्ट तक चिंता जता चुका है।

 केंद्र व सुप्रीम कोर्ट के निर्देश पर कई राज्यों ने सड़क हादसों पर अंकुश लगाने के लिए तरह-तरह के जागरूकता अभियान चलाया है।

 पर, नतीजा सिफर रहा है।

 ममता ने इसीलिए अब सड़क हादसे रोकने के लिए कड़ा कानून बनाने का निर्णय लिया है।

 पर, सवाल यह उठ रहा है कि क्या सिर्फ कानून बनाने से सड़क हादसे रूक जाएंगे।

 अधिकांश सड़क दुर्घटनाएं लापरवाही से वाहन चलाना, नशे में ड्राइविंग, ओवर टेक चक्कर में होती हैं।

 पहले तो सड़क हादसे क्यों हो रहे हैं इसके मूल में जाना होगा।

 ड्राइविंग लाइसेंस देने को लेकर क्यों नहीं कड़ाई बरती जा रही है।

 ïवाहनों के फिटनेस टेस्ट को लेकर गंभीरता क्यों नहीं दिखती।

 सड़कों की हालत खराब रहती है उसे पहले क्यों नहीं दुरुस्त किया जा रहा है।

 इन मूलभूत कारणों को दुरुस्त किए बिना सिर्फ कानून बनाने और उसे लागू कर देने से क्या हादसे रूक जाएंगे।

 ऐसा नहीं लगता।

 क्योंकि, हत्या के मामले में उम्र कैद या फिर फांसी जैसी सर्वोच्च सजा वाले कानून हमारे में देश में है।

 बावजूद इसके हर दिन हत्याएं हो रही हैं।

 स्थानीय संपादकीय : पश्चिम बंगाल , सौजन्य – दैनिक जागरण, 09-12-2016।

