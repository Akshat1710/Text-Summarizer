संपादकीय : मणिपुर में नाकेबंदी से कोहराम (नई दुनिया)।

मणिपुर में जारी आर्थिक नाकेबंदी से 55 दिनों से आम जनजीवन पूरी तरह अस्त-व्यस्त है।

 हालात कितने बुरे हैं, इसका अंदाजा इसी बात से लगाया जा सकता है कि राज्य के कुछ हिस्सों में रसोई गैस का एक सिलेंडर 3,000 रुपए तक में मिल रहा है।

 चिकित्सा सुविधाएं अवरुद्ध हैं।

 अस्पतालों में इमरजेंसी सेवाएं तक ठप हो गई हैं।

 राज्य में इंटरनेट सेवा भी बंद है।

 केंद्रीय गृह राज्यमंत्री किरेन रिजिजू ने बीते शुक्रवार को मणिपुर का दौरा जरूर किया, लेकिन उससे वहां के हालात पर कोई फर्क नहीं पड़ा।

 रिजिजू ने माना कि मणिपुर में हालात अच्छे नहीं हैं।

 स्वीकार किया कि लोगों को जरूरी समान भी नहीं मिल पा रहे हैं, जिससे हर तरफ तंगी है।

 इन परिस्थितियों के कारण राज्य में क्रिसमस पर्व भी फीका रहा।

 जब माहौल तंगी, नस्लीय तनाव और हिंसा का हो, तो उसके बीच त्योहार के उल्लास की आशा कैसे की जा सकती है।

, नाकेबंदी नगा संगठनों के समूह यूनाइटेड नगा काउंसिल (यूएनसी) ने लागू की है, जिसने आवश्यक सामग्रियां मणिपुर ले जाने वाले वाहनों को रोक रखा है।

 इसके विरोध में मणिपुर में नगा ठिकानों तथा नगालैंड की तरफ से आने वाले आम वाहनों को निशाना बनाया गया।

 पिछले दिनों में मणिपुर में कई आतंकवादी हमले भी हुए।

 मणिपुरवासियों ने इसके लिए भी नगा संगठनों को दोषी माना।

 नतीजतन नगा समुदाय पर उनका गुस्सा फूटा है।

, ताजा विवाद की वजह मणिपुर में नए जिलों का गठन है।

 पिछले अक्टूबर में दो नए जिले बनाने की घोषणा हुई।

 इसके विरोध में नगा संगठनों ने एक नवंबर से आर्थिक नाकेबंदी लागू कर दी।

 मगर मणिपुर सरकार न सिर्फ अपने इरादे पर कायम रही, बल्कि 8 दिसंबर को उसने कुल सात नए जिले बनाने का एलान कर दिया।

 इससे तनाव और भड़क गया।

 नगा संगठनों के मुताबिक ये नए जिले उनकी पैतृक भूमि पर बनाए जा गए हैं।

 गौरतलब है कि मणिपुर के एक बड़े इलाके को नगा संगठन वृहत्तर नगालैंड का हिस्सा मानते हैं।

 इस भूमि पर उनका दावा नगा समस्या के समाधान के लिए चल रही वार्ता में एक बड़ा अवरोध रहा है।

 इन संगठनों की शिकायत है कि उनका दावा कमजोर करने के लिए ही नए जिले बनाए गए हैं।

, बहरहाल, हैरतअंगेज है कि पिछले लगभग दो महीनों में बातचीत से मसला हल करने की कोई पहल नहीं हुई।

 केंद्र ने भी अब तक प्रभावी दखल नहीं दिया।

 जबकि रास्ता यही है कि मणिपुर और नगालैंड की सरकारों को साथ लेकर आंदोलनकारी संगठनों से संवाद कायम किया जाए।

 जाहिर तौर पर यह एक प्रकार का अंतरराज्यीय विवाद है, जिसमें केंद्र की ओर से प्रभावी दखल की जरूरत है।

 ताजा हालात के बीच हिंसा व आतंकवाद को बल मिलने का अंदेशा गहराया है।

 मणिपुर में जल्द ही विधानसभा चुनाव होने वाले हैं।

 ऐसे में विवाद को हवा देने की और कोशिशें संभव हैं।

 इन सबके मद्देनजर केंद्र की जिम्मेदारी और बढ़ जाती है।

, सौजन्य- नई दुनिया।

