किसानों की बेबसी (दैनिक जागरण)।

इस वर्ष भी धान की खरीद में व्यवस्था का पेंच किसानों की परेशानी का सबब बना हुआ है।

 ऐसे में अगली फसल की तैयारी और घर की तमाम जरूरतें पूरी करने के लिए किसानों के पास फसल को निजी हाथों में बेचने के अलावा कोई चारा नहीं बचता।

 गांव-गिरांव ऐसी कोई व्यवस्था न तो सरकार ने बनाई है जिससे छोटा किसान जरूरत भर का अनाज सीजन में बेचकर शेष को स्टोर कर ले, न ही खुद ग्रामीण इसका इंतजाम कर सके हैं।

 जबकि कोई ऐसी व्यवस्था बनती तो वे कुछ अनाज रोककर उसे बाद में बेचकर ज्यादा लाभ कमा लेते।

 दरअसल बच्चों की पढ़ाई-लिखाई का खर्च, शादी-विवाह के लिए जरूरी सामान जुटाने और अगली फसल के लिए खाद-बीज खरीदने की मजबूरी में छोटे किसान सरकारी व्यवस्था में जरा भी अड़चन सामने आने पर व्यापारियों की शरण में जाने को मजबूर हो जाते हैं।

 इसके विपरीत बड़े किसानों के पास फसल के भंडारण के लिए घर में इंतजाम होता है, उनके क्रेडिट कार्ड को बैंक वाले विशेष तवज्जो देते हैं जिसका फायदा उठाकर वे अनाज को सीजन के बाद बेचकर खूब लाभ ले लेते हैं।

 बिहार सरकार खेती-किसानी की बदौलत विकास की मंजिल तय करना चाहती है इसलिए कोई नई व्यवस्था बनाने के पीछे उसकी मंशा यही रहती है कि किसानों को इसका सीधा लाभ मिले, परंतु उसका तंत्र ही इसके क्रियान्वयन में फौरी रुचि नहीं लेता जिससे कृषकों को परेशानी होती है, सरकार पर भी तोहमत लगती है।

 धान की खेती के लिहाज से बिहार को अग्रणी राज्य माना जाता है।

 मध्य, पूर्व और उत्तर बिहार में पैदा होने वाली धान की कुछ खास किस्में तो निर्यात योग्य हैं।

 भागलपुर का कतरनी और धान का कटोरा शाहाबाद प्रक्षेत्र का सोनाचूर आदि कई ऐसी प्रजातियां हैं जिन्हें खरीदने को व्यापारी किसानों को अग्रिम भुगतान कर देते हैं, हालांकि किसानों के लिए यह सौदा घाटे का होता है।

 जबकि महाजन छोटे-छोटे किसानों से बिचौलिए के जरिए धान खरीद लेते हैं और इसे बाहर भेजकर खूब कमाते हैं।

राज्य सरकार ने डेढ़ महीने पहले पंद्रह नवंबर को धान की खरीदारी करने का एलान किया था।

 दावा किया गया था कि इस बार धान किसानों को ऑनलाइन निबंधन कराना होगा जिससे व्यवस्था पारदर्शी बने और उन्हें सीधा लाभ मिले।

 हालांकि डेढ़ महीने से ज्यादा समय बीत चुका है, इस बीच धान की खरीदारी की रफ्तार बहुत सुस्त है।

 ऑनलाइन निबंधन की हालत यह है कि अभी तक 2.73 लाख किसानों ने आवेदन दिया है।

 व्यवस्था इतनी लचर है कि इनमें से सिर्फ 30 हजार आवेदन का सत्यापन किया जा सका है।

 शेष आवेदन लंबित हैं।

 त्रुटियों पर 14 हजार आवेदनों को रिजेक्ट किया गया है।

 निबंधन के काम में सुस्ती पर संयुक्त निबंधक ने जिला सहकारिता अधिकारियों को पत्र लिख सुधार की हिदायत तो दी है, परंतु इससे बात नहीं बनने वाली क्योंकि सरकार ने किसानों को निबंधन के लिए जागरूक करने और तकनीकी मदद के लिए कोई कारगर व्यवस्था नहीं की है।

 जाहिर है निबंधक की सख्ती का असर भी नहीं दिखाई देने वाला।

 राज्य सरकार ने धान खरीदने के लिए अपनी एजेंसियों को सात सौ करोड़ रुपये दिए हैं।

 इस साल 134 लाख मीट्रिक टन धान के उत्पादन की उम्मीद जताई गई है, यह बंपर पैदावार कही जाएगी।

 चूंकि सरकार ने इस साल धान खरीद का लक्ष्य नहीं निर्धारित किया है इसलिए सीधे तौर पर वह किसानों का कोपभाजन तो नहीं बनेगी, पर किसानों को फायदा पहुंचाने का उसका मकसद जरूर अधूरा रह जाएगा।

 स्थानीय संपादकीय : बिहार , सौजन्य – दैनिक जागरण।

