ईवीएम पर सवाल (नवभारत टाइम्स)।

इलेक्ट्रॉनिक वोटिंग मशीन यानी ईवीएम को लेकर माहौल एक बार फिर गरमा गया है।

 उत्तर प्रदेश विधानसभा चुनाव में बुरी तरह पराजित होने के बाद बीएसपी प्रमुख मायावती ने आरोप लगाया कि बीजेपी की शानदार जीत ईवीएम की गड़बड़ियों का परिणाम है।

 आम आदमी पार्टी के नेता अरविंद केजरीवाल ने भी पंजाब में अपनी पार्टी की हार का ठीकरा इन्हीं मशीनों की गड़बड़ियों के सिर फोड़ा।

 इन कथित गड़बड़ियों के हवाले से आप और कांग्रेस समेत लगभग सभी विपक्षी पार्टियां अप्रैल में होने वाले दिल्ली नगर निगम चुनाव को बैलट पेपर से कराने की मांग कर रही हैं।

 हालांकि चुनाव आयोग ने बैलट पेपर से चुनाव के साथ ही ईवीएम की जांच कराने की मांग भी ठुकरा दी है।

, इसी बीच कांग्रेस नेता आनंद शर्मा की अध्यक्षता वाली एक संसदीय समिति ने अपनी तरफ से ईवीएम की प्रामाणिकता की जांच कराने का ऐलान भी कर दिया है।

 शर्मा के मुताबिक संसद की जनशिकायत समिति को महाराष्ट्र से कई शिकायतें मिली हैं, जिन्हें संज्ञान में लेते हुए उसने यह फैसला किया।

, दरअसल ईवीएम को लेकर सवाल काफी पहले से उठते रहे हैं।

 यह जरूर है कि सवाल हमेशा विपक्ष में रहने वाली और चुनावी हार झेलने वाली पार्टियों ने उठाए हैं।

 आज बीजेपी सत्ता में है और वह ईवीएम पर उठे सवालों को सुनने के भी मूड में नहीं है, पर 2009-10 में ईवीएम पर सवाल सबसे पहले उसी ने उठाए थे।

 छिटपुट शिकायतों और साक्ष्यहीन आरोपों के आधार पर चुनाव नतीजों को झुठलाने की कोशिशें उचित नहीं कही जा सकतीं, लेकिन मामले का दूसरा पक्ष यह है कि लोकतंत्र में जनता के भरोसे से बड़ी कोई बात नहीं हो सकती।

 हरेक वोटर, जो चुनाव के दिन अपना मत डालकर लोकतंत्र के महापर्व को सफल बनाता है, उसे यह पूरा भरोसा होना चाहिए कि उसका वोट उसी पार्टी या प्रत्याशी के पक्ष में गया है, जिसे उसने चुना है।

 इस लिहाज से यह महत्वपूर्ण है कि संसदीय समिति चुनाव आयोग के अधिकारियों के अलावा विदेशी विशेषज्ञों से भी बात करेगी।

 हर तरह से यह सुनिश्चित किया जाना चाहिए कि किसी भी उपाय से ईवीएम के साथ छेड़छाड़ संभव न हो।

 चुनाव प्रक्रिया को सौ फीसदी फूलप्रूफ बनाने के लिए कोई भी कीमत ज्यादा नहीं है।

, सौजन्य- नवभारत टाइम्स।

