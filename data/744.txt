संपादकीय : वैश्विक आतंकवाद के विरुद्ध (नई दुनिया)।

पिछले वर्ष दुनिया में 2014 की तुलना में आतंकवाद की घटनाओं में दस फीसदी कमी आई।

 2001 के बाद यह सबसे बड़ी वार्षिक गिरावट है।

 अंतरराष्ट्रीय संस्था इंस्टीट्यूट ऑफ इकोनॉमिक्स एंड पीस के ‘सालाना आतंकवाद सूचकांक” रिपोर्ट में यह एक राहत की खबर है।

 मगर इससे सामने आए बाकी तथ्य चिंता बढ़ाने वाले हैं।

 मसलन, यह कि आतंक का शिकार बने देशों की संख्या खासी बढ़ी।

 विकसित देशों के समूह आर्थिक सहयोग एवं विकास संगठन (ओईसीडी) के सदस्य मुल्कों में आतंकवादी हमलों में साढ़े छह गुना वृद्धि हुई।

 ये वो देश हैं, जिनकी सुरक्षा व्यवस्था चाक-चौबंद समझी जाती थी।

 ऐसे में ज्यादा आबादी और हिफाजत के कम चुस्त इंतजाम वाले देश किस खतरे में जी रहे हैं, इसका अंदाजा लगाया जा सकता है।

, वैसे आतंकी घटनाओं में गिरावट इसलिए आई, क्योंकि इराक में इस्लामिक स्टेट (आईएस) और नाईजीरिया में बोको हराम के खिलाफ सैनिक कार्रवाइयों को कामयाबी मिली।

 मगर इसी दौरान बाकी दुनिया में आईएस की हिंसा इतनी बढ़ी कि वह बोको हराम को पीछे छोड़ते हुए घोषित तौर पर सबसे खतरनाक संगठन बन गया।

 2015 में 250 से अधिक शहरों में उसने हमले करने के दावे किए।

 इनमें 6,141 लोगों की जान गई।

 इस रिपोर्ट में अभी दुनिया में सक्रिय 274 दहशतगर्द संगठनों का जिक्र है, लेकिन तीन चौथाई आतंकवादी घटनाओं को अंजाम आईएस, बोको हराम, अल-कायदा और तालिबान ने ही दिया।

 रिपोर्ट इस निष्कर्ष पर है कि जो देश विदेशी टकरावों में शामिल नहीं होते, जहां यातना या न्यायेतर हत्याएं जैसी घटनाएं कम होती हैं और जिनकी स्थिति आर्थिक-सामाजिक संकेतकों पर बेहतर है, वो आतंकवाद के अपेक्षाकृत कम शिकार होते हैं।

 लेकिन क्या ये निष्कर्ष उन स्थितियों में भी टिकेंगे, जब कोई देश सीमापार से प्रायोजित आतंकवाद का निशाना बनता हो।

, भारत के साथ यही स्थिति है।

 भारत ज्यादातर पाकिस्तान में संरक्षण व सहायता पाने वाले दहशतगर्द गिरोहों का निशाना बनता रहा है।

 ताजा रिपोर्ट कहती है कि 2015 में भारत में हुए आतंकी हमलों में 2014 की तुलना में कम मौतें हुईं, लेकिन देश इस्लामिक व माओवादी गुटों की हिंसा का शिकार बना रहा।

 पड़ोस में बांग्लादेश में आतंकियों ने अपने पैर और पसारे।

 भारत के लिए यह भी चिंता का पहलू है।

, कुल मिलाकर ताजा रिपोर्ट का महत्व यह है कि इससे आतंकवाद के वैश्विक स्वरूप को समझने में मदद मिलती है।

 मगर इसकी कमी यह है कि इसमें सीमापार से प्रायोजित आतंकवाद पर अलग से अपेक्षित ध्यान नहीं दिया गया है।

 ना ही प्रायोजक देशों पर कार्रवाई और आतंकवाद विरोधी वैश्विक संधि जैसी बातों पर उचित जोर इसमें है।

 इसीलिए आतंकवाद से लड़ाई के संदर्भ में ये रिपोर्ट अधिक प्रासंगिक नहीं होगी।

 जबकि आज सबसे बड़ा प्रश्न आतंकवाद से निपटने के संकल्प और उपायों का ही है।

सौजन्य – नई दुनिया, 19-11-2016।

