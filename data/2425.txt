संपादकीय : नए तकाजों के मुताबिक (नईदुनिया)।

राष्ट्रीय पिछड़ा वर्ग आयोग (एनसीबीसी) को भंग कर उसकी जगह संवैधानिक दर्जा वाली नई संस्था बनाने का केंद्र का फैसला सामयिक है।

 मंडल आयोग की रिपोर्ट लागू होने के बाद पिछले ढाई दशक में देश के सामाजिक समीकरणों में बड़ा बदलाव आया है।

 एक तरफ अन्य पिछड़ा वर्ग (ओबीसी) श्रेणी में शामिल अनेक जातियां ताकतवर हुई हैं, वहीं पारंपरिक रूप से दबंग रही अनेक जातियां आरक्षण की मांग को लेकर आंदोलित हुई हैं।

 ताजा कदम का उद्देश्य उन बदलावों के मद्देनजर नई संवैधानिक व कानूनी व्यवस्था करना है।

 नए निर्णय के अनुरूप अब ‘राष्ट्रीय सामाजिक एवं शैक्षणिक पिछड़ा आयोग (एनसीएसईबीसी) का गठन किया जाएगा, जिसे संवैधानिक दर्जा प्राप्त होगा।

 संवैधानिक दर्जा का अर्थ संबंधित संस्था के अस्तित्व का प्रावधान संविधान में शामिल कर देना होता है।

 ऐसी संस्थाएं स्वाभाविक रूप से अधिक अधिकार संपन्न् हो जाती हैं।

 उनकी सिफारिशों का वजन ज्यादा होता है।

 ध्यानार्थ है कि एनसीबीसी संसद के कानून से बना, यानी विधायी संस्था है।

 हालांकि ओबीसी श्रेणी में किसी जाति को शामिल किया जाए या नहीं, इस पर विचार करने का अधिकार उसे है, लेकिन अन्याय अथवा भेदभाव का शिकार होने संबंधी ओबीसी जाति के किसी व्यक्ति की शिकायत पर वह सुनवाई नहीं कर सकता।

 एनसीएसईबीसी ऐसा करने में सक्षम होगा।

, सियासी नजरिए से देखें तो सबसे अहम बदलाव शायद यह है कि ये नई संस्था विभिन्न् जातियों की आरक्षण की मांग के औचित्य पर प्रभावी अनुशंसा कर सकेगी।

 बहुचर्चित इंदिरा साहनी मामले में सर्वोच्च न्यायालय ने कहा था कि सामाजिक और शैक्षिक पिछड़ापन सीमित अर्थों में परिभाषित होना चाहिए।

 उस परिभाषा के तहत आने वाली जातियों को सरकार आरक्षण दे सकती है, लेकिन यह उनका मौलिक अधिकार नहीं है।

 यानी इस व्याख्या के तहत सरकार किसी जाति को ओबीसी घोषित कर सकती है, तो किसी अन्य जाति को एक खास समय के बाद उससे हटा भी सकती है।

 जाट आरक्षण के सिलसिले में सुप्रीम कोर्ट ने ये सख्त टिप्पणी की थी कि नई-नई जातियों को ओबीसी श्रेणी में लाया तो गया है, लेकिन कभी किसी जाति को इससे हटाया नहीं गया।

 अब समझा गया है कि ताजा बदलाव की पृष्ठभूमि जाट, पटेल, मराठा आदि समुदायों से उठी आरक्षण की मांग से बनी।

 मुमकिन है प्रस्तावित नव-सशक्त आयोग सियासी तौर पर असरदार इन जातियों के लिए आरक्षण की राह सुगम बना दे।

 मगर सरकार को यह सुनिश्चित करना चाहिए कि वह सामुदायिक दबावों में झुकती ना दिखे।

 प्रमुख चुनौती आरक्षण के विमर्श से देश को निकालने की है।

 योग्यता और परिश्रम ही समाज में आगे बढ़ने की कसौटी हों, तभी सबके विकास और खुशहाली का मार्ग प्रशस्त हो सकेगा।

 इसके मद्देनजर एनसीबीसी से एनसीएसईबीसी के दौर में प्रवेश के समय भी सरकार का अंतिम उद्देश्य देश को जातियों के खांचे से बाहर निकालना ही होना चाहिए।

, सौजन्य- नईदुनिया।

