बेसहारा स्वास्थ्य संस्थान (दैनिक जागरण)।

चंबा के दुर्गम क्षेत्र तीसा के नकरोड़ गांव में प्राथमिक स्वास्थ्य केंद्र पिछले 12 साल से केवल एक टीन के शैड की उधारी व्यवस्था में ही चल रहा।

स्वास्थ्य के क्षेत्र में प्रदेश को बेशक कई तमगे हासिल हुए हों, लेकिन हकीकत अभी कुछ और ही है।

 हालांकि सड़क, शिक्षा और स्वास्थ्य किसी भी सरकार की प्राथमिकता रही है लेकिन जिस गति से नए स्वास्थ्य संस्थान खोले जा रहे हैं उससे अधिक गति से पुराने संस्थान दम तोड़ते नजर आ रहे हैं।

 शहरी क्षेत्रों में तो अत्याधुनिक स्वास्थ्य सुविधाओं के लिए करोड़ों रुपये की योजनाएं स्वास्थ्य के क्षेत्र में उज्जवल भविष्य के संकेत दे रही हैं, लेकिन विडंबना यह है कि दुर्गम क्षेत्रों में स्वास्थ्य सुविधाएं का बदहाली से दामन ही नहीं छूट रहा है।

 इन क्षेत्र के लोगों को स्वास्थ्य सुविधा का लाभ लेने के लिए मीलों मील पैदल चल कर ही यह सुविधा उपलब्ध हो पाती है।

 गांव में अगर कोई स्वास्थ्य संस्थान है भी तो यहां कोई चिकित्सक ही उपलब्ध नहीं होता।

 कहीं चिकित्सक है तो यहां मूलभूत सुविधाएं ही उपलब्ध नहीं हैं।

 चंबा जिला के दुर्गम क्षेत्र तीसा के नकरोड़ गांव में एक प्राथमिक स्वास्थ्य केंद्र पिछले 12 साल से केवल एक टीन के शैड की उधारी व्यवस्था में ही चल रहा है।

 एक दशक का सफर पार करने के बाद भी यहां आलम यह है कि अभी तक इसके स्थायी भवन के लिए भूमि ही उपलब्ध नहीं पाई।

 करीब तीस हजार की आबादी के लिए एक टीन के शैड में चल रहा प्राथमिक स्वास्थ्य केंद्र प्रदेश की स्वास्थ्य सुविधाओं की बदहाली को तो पूरी तरह से प्रतिबिंबित कर ही रहा है।

 उपमंडल रामपुर की दूरदराज पंचायत रूणपू की स्थिति यह है कि यहां प्राथमिक स्वास्थ्य केंद्र में करीब दस वर्ष से ताला ही लटका हुआ है।

 हैरानी तो इस बात को लेकर भी है कि कि यह विस क्षेत्र मुख्य संसदीय सचिव स्वास्थ्य नंदलाल का है।

 इसके बावजूद भी इसकी सुध लेने का कोई प्रयास ही नहीं हुआ।

 प्रदेश में केवल यह दो स्वास्थ्य केंद्र ही दुर्गम क्षेत्रों की व्यथा बयान नहीं कर रहे बल्कि अन्य स्थानों पर भी अक्सर यही दशा है।

 प्रदेश में मेडिकल कॉलेज खोलना या अत्याधुनिक चिकित्सा संस्थान खोलना प्रदेश के स्वास्थ्य के लिए एक उपयुक्त कदम है लेकिन इन संस्थानों को केवल शहरी क्षेत्रों तक सीमित रखने से पूरे प्रदेश की सेहत को स्वस्थ रखने की कामना भी तो नहीं की जा सकती।

 इसलिए अब यह आवश्यकता महसूस की जा रही है कि नए स्वास्थ्य चिकित्सा संस्थान खोलने से अधिक पुराने संस्थानों की स्वास्थ्य सुविधाएं सुदृढ़ की जाएं।

,  स्थानीय संपादकीय : हिमाचल प्रदेश , सौजन्य- दैनिक जागरण।

