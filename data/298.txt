अंधविरोध की पराकाष्ठा (दैनिक जागरण)।

भ्रष्टाचार के खिलाफ क्रांतिकारी ‘अवतार’ के रूप में अपने को स्थापित करने के लिए जरूरत से ज्यादा आक्रामकता दिखाकर पश्चिम बंगाल की मुख्यमंत्री ममता बनर्जी ने अरविंद केजरीवाल को पीछे छोड़ दिया है।

 वहीं केजरीवाल ने अन्ना हजारे के नेतृत्व में भ्रष्टाचार के खिलाफ देशव्यापी आंदोलन का अपनी राजनीतिक महत्वाकांक्षा के लिए इस्तेमाल किया।

 फिर दिल्ली में मिली अभूतपूर्व सफलता से प्रेरित हो वह देश का नेतृत्व करने का सपना देखने लगे, लेकिन वह भूल गए कि राज्य की जनता ने उन्हें सत्ता इसलिए सौंपी थी कि वह अपने संवैधानिक कर्तव्यों का निर्वाह करते हुए जनता से किए वादे पूरे करें।

 बजाय इसके वह केंद्र सरकार से लड़ाई-झगड़े में व्यस्त हैं।

 यही हाल कमोबेश ममता बनर्जी का भी है।

 उन्होंने नरेंद्र मोदी सरकार को डाकू सरकार और सेना के रूटीन अभ्यास को घेरेबंदी की संज्ञा देकर यह स्पष्ट कर दिया है कि वह केंद्रीय राजनीति में मुख्य अभिनेता के तौर पर उभरना चाहती हैं।

 इसके लिए वह किसी भी हद तक जाने को तैयार दिखती हैं।

 उनके इस अभियान में जो भी उनका साथ नहीं देगा वह ‘गद्दार’ है।

चूंकि केजरीवाल अपने तमाम मंत्रियों, विधायकों, पदाधिकारियों पर आरोपों में मुकदमों और गिरफ्तारियों के मामले में घिरे हुए हैं इसलिए जनता का ध्यान इस ओर से हटाकर नरेंद्र मोदी पर हमला कर शोहरत पाने की विफल कोशिश कर रहे हैं।

 कुछ इसी तरह अब ममता बनर्जी भी चिटफंड घोटाले और नारद स्टिंग ऑपरेशन जिसमें उनके मंत्री और सांसद आरोपित हैं, पर परदा डालने के लिए केंद्र सरकार के खिलाफ अनर्गल बयानबाजी कर रही हैं।

 इस क्रम में वह अपने को नरेंद्र मोदी के विकल्प के रूप में स्थापित करना चाहती हैं।

 नोटबंदी से बसपा प्रमुख मायावती और ममता बनर्जी को क्यों तकलीफ हो रही है, इसके विस्तार में जाने की जरूरत नहीं है।

 ये दोनों जनता को होने वाली अल्पकालिक दिक्कतों का सहारा लेकर अनुचित अभिव्यक्तियों का नया कीर्तिमान स्थापित करने में लगी हुई हैं।

 ऐसा लगता है कि जनता से ज्यादा नोटबंदी की मार इन पर पड़ी है।

 विपक्ष का दावा है कि सरकार को न तो आम जनता को होने वाली परेशानियों का अनुमान था और न उसके लिए कोई उपाय किए गए।

 ऐसा आरोप लगाकर विपक्षी दल जनता को भड़काने का काम कर रहे हैं।

 उनकी मंशा 30 दिसंबर से पहले ही जनता में असंतोष की भावना को बढ़ाकर विद्रोह करवाना है।

लेकिन क्या विपक्षी दल इसमें सफल हो पाएंगे।

 नोटबंदी पर मोदी को विपक्षी दल चाहे जो कुछ कहकर घेरने का प्रयास कर रहे हों, पर प्रत्येक सर्वेक्षण में मोदी के समर्थकों की संख्या बढ़ रही है।

 संसद को ठप करने, अपने को चमकाने के लिए अशोभनीय बयानबाजी करने वालों को अभी भी हकीकत समझ में नहीं आ रही है।

 वे देश की रक्षा के लिए प्रतिबद्ध सेना को राजनीतिक लाभ के लिए विवाद में घसीटने का खतरनाक प्रयास कर रहे हैं।

 कांग्रेस ने सेना की सर्जिकल स्ट्राइक को संदिग्ध बनाने का अभियान चलाया तो ममता बनर्जी ने उसके रूटीन अभ्यास को ‘लोकतंत्र पर हमला’ बताकर देश का माहौल बिगाड़ने के प्रयास में अपनी ही फजीहत करवा ली।

नरेंद्र मोदी ने 2002 में जब गुजरात के मुख्यमंत्री का दायित्व संभाला था तब से अब तक उनके खिलाफ जो अभियान चलाया गया उसका उन्हें लाभ ही मिला है।

 पिछले 14 सालों में जितना ही मोदी विरोधी अभियान सघन होता गया, मोदी की स्वीकार्यता उतनी ही बढ़ती गई।

 टाइम पत्रिका के एक सर्वेक्षण में विश्व भर में कोई भी नेता मोदी की लोकप्रियता के आधे तक भी नहीं पहुंच पाया।

 मोदी को जहां 18 प्रतिशत मत मिले वहीं ट्रंप और पुतिन को केवल सात प्रतिशत से संतोष करना पड़ा।

 मोदी की स्वीकार्यता को बढ़ाने में उनकी स्टाइल का कम योगदान नहीं है।

 उनकी सोच यह है कि आलोचक कितने भी मुखर क्यों न हों, अपना काम करते रहना चाहिए।

 शायद यही कारण है कि अपने ऊपर लगाए गए अनर्गल आरोपों का उत्तर देने के बजाय वह अपने निर्धारित मार्ग पर आगे बढ़ते रहते हैं।

असली बात यह है कि कांग्रेस का केंद्र की राजनीति पर से दबदबा खत्म हो रहा है।

 हाल के दिनों में उसने ऐसे कोई संकेत भी नहीं दिए हैं कि यह कहा जाए कि वह फिर से विकल्प के रूप में उभरेगी।

 इसके बावजूद कुछ ऐसे लोग हैं जिनको भ्रम है कि वे मोदी के विकल्प के रूप में स्वयं को खड़ा कर सकते हैं और आने वाले दिनों में देश का नेतृत्व कर सकते हैं।

 उनमें रह-रह कर यह महत्वाकांक्षा बलवती होती है।

 इस दौड़ में अभी केजरीवाल और ममता बनर्जी सबसे आगे नजर आ रहे हैं।

 लेकिन यदि पिछले 14 वर्षो में नरेंद्र मोदी का धैर्य नहीं टूटा, वे अपने संकल्पों से विचलित नहीं हुए तो अब जब दुनिया भर में उन्हें भारत का मान बढ़ाने का श्रेय प्राप्त हो चुका है तब अनर्गल और सस्ती लोकप्रियता वाली टिप्पणियों से उनके विचलित होने का सवाल ही नहीं पैदा होता।

 नरेंद्र मोदी ने कथनी ओर करनी में समरूपता स्थापित कर अपनी एक अलग साख बनाई है।

 इसलिए उनके मुकाबले कोई भी टिक नहीं पा रहा है।

 संसद न चलने देने और सेना पर ओछे आरोप लगाकर नोटबंदी के प्रति अनुकूलता को प्रतिकूल प्रभाव वाला साबित करने में किन-किन कारणों से कौन-कौन मुखरित हैं, इसकी हर चौपाल में चर्चा है।

 चर्चा यह भी है कि अब मोदी किसी को भी नहीं छोड़ने वाले हैं।

 उन्होंने अपने विधायकों, सांसदों को अपने खाते का ब्यौरा देने की बात भले ही अब कही हो, लेकिन दायित्व संभालते ही मंत्रियों, सांसदों को पद के अनुरूप आचरण करने के लिए वह प्रारंभ से प्रेरित कर रहे हैं।

 इतना ही नहीं प्रधानमंत्री ने अपने मंत्रियों को संबंधियों के हित पोषण से दूर रखा है।

 इसके कारण जनता को यह भरोसा है कि मोदी जो कह रहे हैं वह करेंगे और उसी में देश का भला है।

 बहरहाल मोदी के विरोध के नाम पर मर्यादा और नैतिकता की सीमा लांघकर जो लोग गंदा माहौल बना रहे हैं उसका प्रदूषण उन्हीं के लिए घातक हो रहा है।

 इसमें आश्चर्य नहीं कि नोटबंदी का विरोध करने के लिए विपक्षी दलों की ओर से अब तक जो भी आयोजन किए गए हैं वे पूरी तरह निष्प्रभावी साबित हुए हैं।

 बेहतर हो कि विपक्षी नेताओं को इसका अहसास हो जाए कि वे संसद का काम रोक कर या सरकार पर अनर्गल आरोप लगाकर जनता का समर्थन हासिल नहीं कर सकते।

लेखक राजनाथ सिंह सूर्य राज्यसभा के सदस्य रह चुके हैं , सौजन्य – दैनिक जागरण।

