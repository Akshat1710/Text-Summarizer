फायदे का समझौता (दैनिक जागरण )।

वाणिज्य मंत्रालय ने विश्व व्यापार संगठन (डब्ल्यूटीओ) द्वारा प्रस्तावित व्यापार सुविधा समझौते (टीएफए) के लिए विभिन्न मंत्रलयों और विभागों द्वारा सुझाए गए मुद्दों पर एक मसौदा तैयार कर लिया है और अगर प्रधानमंत्री मोदी और उनकी कैबिनेट इस पर सहमति की मुहर लगा देती है तो इस पूरे प्रस्ताव के सामने आ रही सबसे बड़ी अड़चन दूर होती दिखेगी।

 भारत इस मसौदे पर सहमति देने वाला 64वां राष्ट्र बन जाएगा।

 जेनेवा में 24 जुलाई 2014 को हुई बैठक में भारत ने इस मसौदे को यह कहकर खारिज कर दिया था कि इसमें खाद्य सुरक्षा को लेकर सार्वजनिक शेयर होल्डिंग मुद्दे पर कोई ठोस रूपरेखा प्रस्तावित नहीं है।

 इसके अलावा भारत ने खाद्य सब्सिडी की गणना के लिए 1986 को आधार वर्ष बनाने का विरोध किया था।

 भारत का विरोध इसलिए भी जायज था, क्योंकि इस प्रस्तावित समझौते में 1986 के आधार वर्ष के मूल्य सूचकांक पर खाद्य उत्पादन में 10 फीसद की सब्सिडी देने की बात की गई थी जिसका सीधा अर्थ था किसानों को सब्सिडी के रूप में काफी कम पैसे का मिलना।

 वैसे भी भारत के खाद्य सुरक्षा विधेयक के तहत किसानों को दी जाने वाली आज की सब्सिडी की गणना अगर 1986 के मूल्य पर की जाए तो अभी दी जाने वाली राशि विश्व व्यापार संगठन द्वारा प्रस्तावित 10 फीसद की सीमा से काफी अधिक हो जाएगी, इसलिए भारत द्वारा इसका विरोध करना काफी स्वाभाविक था।

, हालांकि एक बात तब भी समझ से बाहर थी कि अमेरिका 1986 को आधार वर्ष बनाने का पक्षधर क्यों था।

 सच्चाई यह है कि वित्तीय वर्ष 2004-05 में जहां भारत की कृषि सब्सिडी एक लाख दस हजार करोड़ रुपये की थी वहीं 2010-11 में यह बढ़कर तीन लाख पचास हजार करोड़ रुपये से भी ज्यादा की हो गई थी।

 वहीं अमेरिका 2009 में ही छह लाख पचास हजार करोड़ रुपये से ज्यादा की सब्सिडी अमेरिकी किसानों को देता था।

 आज तो दोनों देशों द्वारा सब्सिडी दिए जाने का अंतर और भी बड़ा हो गया है।

 तो क्या अमेरिका की मंशा कुछ और है।

 क्या इस पूरी प्रक्रिया में भारत को सतर्क रहने की आवश्यकता है।

 कहीं अमेरिका के कृषि पर आधारित औद्योगिक उपकरण निर्माताओं की भारत के बाजार पर नजर तो नहीं है।

 नि:संदेह व्यापार समझौता लागू होने के बाद विदेशी व्यापारी अपने उपकरणों को भारत में बेचना चाहेंगे।

 तकनीकी दृष्टिकोण से भारत में बन रहे कृषि उपकरण सस्ते तो हैं, लेकिन अमेरिका में बने उपकरण के सामने टिकते नहीं।

 व्यापार सुविधा समझौते के लागू होने के बाद अमेरिका में बने उपकरण की कीमत में तुलनात्मक रूप से कुछ कमी आएगी और वह भारत निर्मित उपकरणों से मूल्य के मामले में भी स्पर्धा करने लायक बन जाएगा।

 इस तरह की स्पर्धा कई अन्य उद्योगों और उपकरणों के बीच भी होगी।

 कई यूरोपीय देश भी इस स्पर्धा में शामिल होंगे और भारत के छोटे-लघु उद्योगों को इस स्पर्धा में बने रहने के लिए तैयार करने की आवश्यकता पड़ेगी।

 भारत सरकार को निश्चित तौर पर इनके लिए विशेष पैकेज बनाने के लिए तैयार रहना होगा।

, भारत को सतर्क रहने की आवश्यकता क्यों है, यह समझना जरूरी है।

 डोमिनिकन रिपब्लिक ने 1995 में विश्व व्यापार संगठन की सदस्यता ग्रहण की और यूरोपीय यूनियन से दूध का अपने देश में आयात करने का सरलीकरण कर दिया।

 परिणाम यह हुआ कि अपने देश में उत्पादित दूध के मूल्य की तुलना में यूरोप से आयात किए गए दूध का मूल्य 25 फीसद तक कम हो गया और इस कारण डोमिनिकन रिपब्लिक के दूध पर आधारित घरेलू उद्योग डगमगाने लगे और किसानों को काफी क्षति पहुंची।

 ऐसा ही कुछ व्यापार सुविधा समझौते के लागू होने के बाद भारत में भी हो सकता है।

 इसलिए भारत को इस मामले में सावधान रहने की आवश्यकता है।

 वैसे इसका एक दूसरा, लेकिन महत्वपूर्ण पहलू और भी है।

 इस स्पर्धा का वास्तविक लाभ इन उपकरणों का उपयोग करने वाले को देशों को सबसे ज्यादा मिलेगा, क्योंकि जहां एक ओर उपकरणों की गुणवत्ता बढ़ेगी वहीं दूसरी ओर उनके मूल्य में भी कमी आने की संभावना रहेगी।

 भारत सहित जी-33 समूह के सभी विकाशसील देशों ने दिसंबर 2013 में बाली में हुए मंत्री स्तरीय सम्मेलन में सब्सिडी के दायरे में खाद्य सुरक्षा के लिए उठाए जाने वाले सभी कदमों को लेकर स्पष्ट उद्देश्य के साथ खाद्य भंडार के अधिग्रहण का प्रस्ताव रखा था और स्थानीय व्यापारी और उपकरण निर्माताओं को विशेष सुविधा व प्रोत्साहन देने की बात कही थी।

, नैरोबी में मंत्री स्तरीय सम्मेलन में विकाशसील देशों की इन मांगों का जोरदार समर्थन किया गया है और शायद इसीलिए 162 सदस्यों वाले डब्ल्यूटीओ के 63 देश व्यापार सुविधा समझौते के समर्थन में आगे खड़े हैं।

 तकनीकी तौर पर जब तक 162 सदस्यों में से दो तिहाई अर्थात 109 सदस्य इस समझौते को नहीं स्वीकारेंगे तब तक इसे लागू नहीं किया जा सकता है।

 व्यापार सुविधा समझौते का मुख्य उद्देश्य सीमा शुल्क प्रक्रिया को सरल बनाना, पारदर्शिता बढ़ाना और कर प्रणाली एवं उससे जुड़े कागजातों को आसान बनाकर निर्बाध गति से विभिन्न देशों के बीच व्यापार बढ़ाने को सुनिश्चित करना है।

 इस समझौते से लालफीताशाही और नौकरशाहों द्वारा किए जाने वाले गैर-जरूरी विलंब में काफी कमी आएगी और विश्व अर्थव्यवस्था में लगभग 65 लाख करोड़ रुपये तक का इजाफा होगा और दो करोड़ 10 लाख के आसपास नए रोजगार सृजित होंगे।

 द्विपक्षीय व्यापार को लेकर होने वाले खर्चो में भी 14.5 फीसद तक की कमी होने का अनुमान है।

 यही कारण है कि हाल ही में कई छोटे देशों ने भी इस समझौते का समर्थन किया है।

 भारत आज अगर पूरे होमवर्क के साथ सभी मंत्रलयों द्वारा दिए गए सुझाव के आधार पर मसौदा तैयार करता है और सतर्कता बरतते हुए इस समझौते की अनुशंसा करता है तो क्या इसकी प्रशंसा नहीं की जानी चाहिए।

,  ।

सौजन्य :- दैनिक जागरण ,13.01.2016,राजीव मिश्र ,लोकसभा टीवी के सीईओ रह चुके हैं।

