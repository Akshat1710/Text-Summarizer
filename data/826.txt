केंद्र सरकार की अदालत में सुप्रीम कोर्ट की सुनवाई नहीं (दैनिक भास्कर)।

देश के उच्च न्यायालयों में जजों की नियुक्ति के लंबित मामलों पर एक बार फिर सुप्रीम कोर्ट ने केंद्र सरकार को चेतावनी दी है, लेकिन लगता नहीं कि सरकार पर कोई असर पड़ने वाला है।

 न्यायपालिका और कार्यपालिका के मौजूदा गतिरोध देखकर यही कहा जा सकता है कि कॉलेजियम प्रणाली पर सुप्रीम कोर्ट के फैसले को सैद्धांतिक तौर पर स्वीकार करने के बावजूद सरकार व्यावहारिक तौर पर उसे मानने को तैयार नहीं है।

 सरकार ने नियुक्ति प्रणाली के प्रपत्र (एमओपी) पर सहमति न बनने के कारण कॉलेजियम की तरफ से नौ माह पहले भेजे गए 77 नामों में से अभी तक 18 नाम ही अनुमोदित किए हैं।

सुप्रीम कोर्ट बार-बार सरकार को चेता रहा है कि प्रक्रिया पत्र पर अगर सहमति नहीं बनती तो क्या सरकार नियुक्तियों को रोके रखेगी।

 हालांकि, एडवोकेट जनरल मुकुल रोहतगी ने 11 नवंबर तक नाम जारी होने की बात कही है, लेकिन सरकार समर्थक वकीलों की ओर से जो अनौपचारिक टिप्पणियां आ रही हैं उसका यही अर्थ निकलता है कि मौजूदा मुख्य न्यायाधीश टीएस ठाकुर के जनवरी के पहले हफ्ते में रिटायर होने तक सरकार इन नियुक्तियों को टालना चाहती है।

 राष्ट्रीय न्यायिक नियुक्ति आयोग के रद्‌द किए जाने के बाद न्यायपालिका पर आरोप लगाया जा रहा है कि वह संसद के कानून को दरकिनार करके नियुक्तियों में भाई-भतीजावाद चलाना चाहती है।

 न्यायमूर्ति ठाकुर के दबाव बनाने के पीछे भी यही आरोप लगाया जा रहा है।

 दूसरी तरफ जजों की कमी और फैसलों में होने वाली देरी को ही आधार बनाकर न्यायमूर्ति ठाकुर नियुक्तियों में शीघ्रता की मांग कर रहे हैं।

 जजों की मौजूदा संख्या आवश्यकता से साठ फीसदी से भी कम है जो मुकदमों के फैसलों में देरी का बड़ा कारण है।

अदालत ने यह भी कहा है कि पहले जज ज्यादा थे और उनके लिए अदालती कक्ष नहीं थे।

 आज जजों की कमी के कारण अदालतों में ताले लगे रहते हैं।

 अभी मद्रास, केरल, चंडीगढ़ और झारखंड के हाईकोर्टों में 26 जजों की नियुक्ति जल्दी से जल्दी होनी है, लेकिन सरकार उसके लिए तत्पर नहीं है।

 स्पष्ट तौर पर मौजूदा सरकार और न्यायपालिका के रिश्ते उसी तरह बिगड़ रहे हैं, जिस तरह से इंदिरा गांधी के कार्यकाल में बिगड़ गए थे।

 इंदिरा गांधी समर्पित न्यायपालिका बनाना चाहती थीं, लेकिन नहीं बना पाईं।

 आज अगर नरेंद्र मोदी भी वैसा इरादा रखते हैं तो उसे पूरा कर पाना आसान नहीं है।

, सौजन्य – दैनिक भास्कर,29-10-2016।

