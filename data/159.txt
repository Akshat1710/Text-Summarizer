कठघरे में स्वास्थ्य सेवा (दैनिक जागरण)।

स्वास्थ्य सेवा लोगों की बुनियादी जरूरतों में शामिल है।

 इसलिए निजी अस्पताल को उसे कभी भी सेवा के नाम पर खुले तौर पर व्यवसाय करने की छूट नहीं दी जा सकती है।

 लेकिन दुर्भाग्य है कि लोगों की सेवा करने के नाम पर कुछ सामाजिक संस्थाएं और न्यास निजी अस्पताल खोल कर अन्य व्यावसायिक प्रतिष्ठानों को भी पीछे छोडऩे लगे हैं।

 सरकार भी इसलिए स्वास्थ्य सेवा प्रदान करनेवाली संस्थाओं को जमीन समेत अन्य सुविधाएं उपलब्ध कराती है ताकि वे जरूरतमंद गरीब लोगों को भी स्वास्थ्य सेवाएं प्रदान करें।

 इस तरह निजी अस्पताल तो खुल जाते हैं लेकिन स्वास्थ्य सेवा के नाम पर वहां भारी लूट खसोट शुरू हो जाती है।

 अपोलो ब्रांड के नाम से प्रतिष्ठित निजी अस्पताल में दुर्घटना में जख्मी युवक संजय राय की मौत के बाद वहां चिकित्सा के नाम पर लूट-खसोट होने का पर्दाफाश हुआ है।

अपोलो में भर्ती होने के चार-पांच दिनों में ही उसके चिकित्सा खर्च का बिल 7.40 लाख रुपये का बना दिया गया।

 बिल का अधिकांश हिस्सा चुकाने के बाद परिजनों ने रोगी को जब सरकारी अस्पताल में भर्ती कराना चाहा तो उन पर पूरा बिल चुकाने के लिए दबाव डाला गया।

 अंत में परिजनों द्वारा फिक्स डिपोजिट के कागजात जमा देने पर रोगी को सरकारी अस्पताल में ले जाने के लिए छोड़ा गया।

 सरकारी अस्पताल तक पहुंचते ही उसकी मौत हो गई।

 मुख्यमंत्री ममता बनर्जी ने पूरे प्रकरण की जांच कर अपोलो के खिलाफ कानूनी कार्रवाई करने का निर्देश दिया है।

 परिजनों ने अपोलो के विरुद्ध थाना में एफआइआर दर्ज कराया है।

 इतना कुछ होने के बाद अपोलो ने संजय राय के चिकित्सा खर्च के तहत ली गई रकम लौटाने की पेशकश की है, लेकिन संजय की पत्नी ने रकम लेने से इन्कार ही नहीं किया बल्कि शेष राशि जमा कर अपना फिक्स डिपाजिट के कागजात वापस मांगे हैं।

 जाहिर है संजय की पत्नी के लिए अब साढ़े सात लाख रुपये कोई मायने नहीं रखते हैं।

 उसे मलाल है कि समय रहते यदि अपोलो प्रबंधन उसके पति को सरकारी अस्पताल में ले जाने की अनुमति दे देता तो वह शायद अपने पति को मौत के मुंह में जाने से बचा सकती थी।

 निजी अस्पताल यदि इतना भी नहीं कर सकते तो उन्हें सेवा करने का ढोंग बनाना छोड़ देना चाहिए।

 व्यवसाय भी वहीं फलता फूलता है जहां मानवता वास करती है।

 स्थानीय संपादकीय : पश्चिम बंगाल , सौजन्य- दैनिक जागरण।

