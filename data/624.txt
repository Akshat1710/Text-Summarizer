साफ धन से ही स्वच्छ राजनीति संभव (दैनिक ट्रिब्यून)।

उन्नीस सौ उनसठ के शुरुआती दिनों की बात है।

 भारत के सर्वाधिक सम्मानित और दिग्गज उद्यमी जे. आर. डी. टाटा ने जवाहरलाल नेहरू को पत्र लिखा कि उनका टाटा समूह कांग्रेस पार्टी को चंदा देता रहेगा, लेकिन वह प्रधानमंत्री को यह बताना चाहते हैं कि वह नवगठित स्वतंत्रता पार्टी को भी चंदा देगा।

 टाटा समूह के शिखर पुरुष ने प्रधानमंत्री से कहा था कि उन्हें लग रहा है कि स्वतंत्रता पार्टी व्यवसायी समुदाय की आवश्यकताओं को ज्यादा ठीक से समझ रही है, लिहाजा उन्हें लगा कि उनके समूह का दायित्व बनता है कि वह स्वतंत्रता पार्टी को यथासंभव सहयोग दे।

 इससे परेशान हुए बिना नेहरू ने जेआरडी को जवाब दिया कि उन्हें और उनके समूह को यह पूरा अधिकार है कि जिस भी राजनीतिक गतिविधि को वे ठीक समझें, उसके लिए पैसा दें।

 जहां तक उनका सवाल था, तो उन्हें कोई संदेह नहीं था कि भारतीय राजनीति में स्वतंत्रता पार्टी का कोई भविष्य नहीं है।

 नेहरू सच साबित हुए; स्वतंत्रता पार्टी का खेमा 15 वर्षों में ही बिखर गया।

 हालांकि इससे पहले 1962 और 1967 के लोकसभा चुनावों में उसने शानदार सफलताएं भी दर्ज की थीं।

हालांकि न तो नेहरू ने यह दलील दी और न ही जेआरडी ने यह बात समझी कि भारतीय कारोबारी समुदाय को स्वतंत्रता पार्टी जैसे दल की जरूरत नहीं थी यानी ऐसा राजनीतिक संगठन, जिसे बेहद सरल और साफ-सुथरे पूंजीवाद पर यकीन था।

 दूसरी ओर भारतीय व्यवसायी तो राजकीय संरक्षण और इसके बदनाम रिश्तेदार क्रोनी कैपिटलिज्म यानी सांठगांठ वाले पूंजीवाद के साये तले ही फूले-फले थे।

 1991 में शुरू हुए आर्थिक सुधारों के पहले और बाद में भी, तथाकथित उद्यमी अपनी वित्तीय समृद्धि के लिए राजनीतिक संपर्कों को जरिया बनाते रहे।

 यहां तक कि अब भी भारतीय राज्य के पास यह क्षमता है कि मनमाने तरीके से वह किसी भी कारोबारी समूह की खुशी काफूर कर दे।

 इसी वजह से रतन टाटा हाल में आरएसएस प्रमुख मोहन भागवत से “शिष्टाचार” के तहत मुलाकात करने पहुंच गए थे।

राजनीतिक दलों के रुपये-पैसे से जुड़े गड़बड़झाले को साफ-सुथरा करने की वित्त मंत्री अरुण जेटली की कोशिश की जमीन समझने के लिए इन बातों को याद करना जरूरी है।

 वर्षों से सभी राजनीतिक दलों की पहुंच में विशाल धनराशि रही है, जिसका इस्तेमाल वे चुनाव लड़ने और राजनीतिक गतिविधियों में करते रहे हैं।

 और इसका मतलब यह है कि बेईमान व्यवसायी के साथ ऐसी जुगलबंदी, जिसे ईमानदार तो नहीं कहा जा सकता है।

 भारतीय लोकतंत्र की सभी बुराइयों और अक्षमताओं की जड़ में यह जुगलबंदी ही रही है।

 एक ओर अदानियों और अंबानियों के घराने ताकतवर होते गए और उनके इस उभार के पीछे राजनेताओं के साथ रिश्ते बनाने की उनकी क्षमता का हाथ बताया जाता रहा।

 वहीं दूसरी ओर हमारे सामने एस. के. पाटिल, एल. एन. मिश्रा और प्रमोद महाजन जैसे नेता रहे, जिनके कारोबारी संपर्क रहे और इन नेताओं ने अपनी पार्टियों में एक अलग तरह का दबदबा कायम कर लिया।

 गुजरात में खुद नरेंद्र मोदी के उभार के पीछे संस्थागत क्रोनी कैपिटलिज्म के तंत्र को आसानी से देखा जा सकता है।

 फिर 2014 के लोकसभा चुनाव में अपने प्रतिद्वंद्वियों के मुकाबले भाजपा ने कई गुना ज्यादा रकम झोंकी ही थी।

कोई भी राजनीतिक दल यह नहीं कह सकता कि उसका दामन पाक-साफ है या दूसरों के मुकाबले बेहतर है।

 कुछ मुट्ठीभर नेता हो सकता है कि निजी तौर पर ईमानदारी का दावा करें, लेकिन कोई भी यह दावा नहीं कर सकता कि उसे गड़बड़ तरीके से पैसा हासिल करने की अपनी या अपनी पार्टी की क्षमता की जानकारी नहीं थी।

 छोटे-बड़े, किसी भी कारोबारी से पैसा पाने या वसूलने की बात हो तो कोई भी राजनीतिक दल नैतिक रूप से दूसरों से बेहतर होने का दावा नहीं कर सकता।

 हाल के वर्षों में आम आदमी पार्टी ने अपेक्षाकृत साफ-सुथरी व्यवस्था बनाने की कोशिश की है, लेकिन उस पर भी संदिग्ध लेनदेन के आरोप लगने लगे हैं।

पहली नजर में देखें तो जेटली ने राजनीतिक दलों पर अपने बही-खाते ठीक करने का दबाव डालने की दिशा में पहला कदम उठाया है।

 इस राजनीतिक सुधार का वक्त आ गया है।

 हालांकि यह सब इतनी जल्दी नहीं होने जा रहा है।

 राजनीतिक गलियारों में अपने खेमे गाड़ चुके मध्य वर्ग के सामने इसे बड़ा बदलाव बताकर उसे इसकी वाहवाही करने के लिए लुभाया जा सकता है, लेकिन तीन वजहें कुछ और ही तस्वीर दिखा रही हैं।

पहली तो यह कि राजनीति बहुत पैसे पीने वाला कारोबार है।

 समर्थन जुटाने से लेकर बड़ी संख्या में कार्यकर्ताओं को अपने साथ जोड़ने और अब सोशल मीडिया जैसी महंगी प्रौद्योगिकी के इस्तेमाल की जरूरत सहित तमाम गतिविधियों के लिए काफी पैसे की जरूरत होती है।

 पार्टी जितनी बड़ी होगी, उसका लाव-लश्कर उतना ही बड़ा होगा और मासिक बिल उतना ही ज्यादा होगा।

 दूसरी वजह यह है कि केंद्र और राज्यों की सरकारों ने पैसे उगाहने की जगहों से हाथ नहीं हटाया है।

 किसी भी मुख्यमंत्री को यह हमेशा ही आसान लगेगा कि निजी या राजनीतिक उपयोग के लिए आसानी से पैसा जुटाने की खातिर वह धौंस जमाने की अपनी ताकत का इस्तेमाल कर ले।

 राजनीतिक दल मुख्य तौर पर परजीवी किस्म के तत्वों को आकर्षित करते हैं, जो करदाताओं के पैसे पर जीने के लिए इस इलाके का रुख करते हैं।

 और तीसरी वजह यह है कि सांठगांठ वाले पूंजीवाद यानी क्रोनी कैपिटलिज्म का ढांचा तो टूटने नहीं जा रहा है।

 नतीजतन बेईमान और अनैतिक कारोबारी बेईमान राजनेता के साथ लगा रहेगा।

 ऐसे कारोबारी और इस तरह के नेता का लालच एक-दूसरे के लिए मुफीद होते हैं।

फिर भी, एक शुरुआत तो की ही गई है।

 हालांकि यह जानने से भरोसा बढ़ेगा कि वित्त मंत्री ने जो कदम उठाया, उसके पीछे भाजपा के प्रतिद्वंद्वियों को घेरने के मकसद वाली राजनीतिक चतुराई नहीं थी, जैसा कि कुछ लोगों को संदेह है कि विमुद्रीकरण यानी नोटबंदी का फरमान दूसरे राजनीतिक दलों को बेसहारा करने के लिए जारी किया गया था।

 हालांकि ऐसा कोई गणित था भी तो उत्तर प्रदेश के आगामी चुनाव में उसका असर पड़ता नहीं दिख रहा है।

 वहीं मोदी सरकार साख के गंभीर संकट का सामना कर रही है।

भारत में राजनीतिक दलों को चुनावी गतिविधियों सहित दूसरे कार्यों के लिए पैसे की जरूरत है।

 कोई भी कारोबारी समूह या अमीर व्यवसायी अगर किसी राजनीतिक दल या नेता को उसकी विचारधारा के आधार पर “इनाम” देना चाहता है तो वह बिल्कुल वैध कदम है।

 देश को आजादी मिलने के पहले भी अधिकतर भारतीय कारोबारी नेताओं ने स्वेच्छा से और खुशी के साथ महात्मा गांधी के अभियान को आर्थिक मदद दी थी।

 1947 के बाद कई क्षेत्रीय कारोबारियों ने क्षेत्रीय राजनीतिक दलों को रुपये-पैसे से समर्थन दिया था।

आज हमारी राजनीति ऐसी जहरबुझी और विभाजन पैदा करने वाली बन गई है कि कोई भी “सुधार” शक के दायरे में आ जाता है।

 आज ऐसा कोई “जेआरडी” नहीं है जो प्रधानमंत्री से कह सके कि वह उनके राजनीतिक प्रतिद्वंद्वियों को रुपये-पैसे से समर्थन देगा।

 ऐसा कोई कारोबारी समूह नहीं है, जो किसी भी सरकार से फायदा लेने की फिराक में न हो।

 यह स्थिति नैतिकता के मोर्चे पर दब्बूपन और पैसे के मामले में हेराफेरी की जमीन बनाती है।

 सच यह है कि कोई भी कॉरपोरेट घराना ईमानदारी से स्वीकार नहीं करेगा कि उसने किसी दल के खजांची को चेक दिया।

 कोई भी कारोबारी सत्ताधारी दल को नाराज करने और ईडी या सीबीआई की छापेमारी का जोखिम नहीं उठा सकता।

 यहां तक कि बेहद ईमानदार व्यापारी या ठेकेदार या उद्यमी भी सरकारों के इन धौंस-पट्टी वाले इंसपेक्टरों के रहमोकरम पर है।

जेटली के बजट ने इस बात का इंतजाम किया है कि भाजपा सहित सभी राजनीतिक दलों को अपने वित्तीय संपर्कों को दुरुस्त करना होगा।

 सार्वजनिक जीवन में पारदर्शिता बेहद जरूरी है, लेकिन इसका इस्तेमाल राजनीतिक क्षेत्र में प्रतिद्वंद्वियों के हाथ बांधने में नहीं किया जाना चाहिए।

 नये नियमों को संस्थागत स्वरूप देने की जरूरत है।

 ऐसा नहीं हुआ तो जेटली की दवा बीमारी से भी बदतर साबित होगी।

– हरीश खरे, सौजन्य- दैनिक ट्रिब्यून।

