भारत के प्रति बढ़ता भरोसा (दैनिक जागरण)।

एक ऐसे समय जब वैश्विक अर्थव्यवस्था में उथलपुथल मची है, अमेरिका सहित कई यूरोपीय देशों की धनाढ्य अर्थव्यवस्थाएं बमुश्किल बढ़ रही हैं तब भारत उच्च विकास दर के पथ पर तेजी से बढ़ रहा है।

 प्रधानमंत्री के नेतृत्व में भ्रष्टाचारमुक्त और सुशासनयुक्त राजग सरकार की सुस्पष्ट और पारदर्शी नीतियों का ही परिणाम है कि पूरी दुनिया को आज भारतीय अर्थव्यवस्था में उम्मीद की किरण नजर आ रही है।

 विश्व की जानी-मानी कंपनियां भारत में निवेश के लिए आतुर हैं।

 लंदन के अखबार फाइनेंशियल टाइम्स ने हाल में एक रिपोर्ट प्रकाशित की है जो इस बात की तस्दीक करती है।

 इस रिपोर्ट के मुताबिक वर्ष 2015 की पहली छमाही में दुनिया में सर्वाधिक प्रत्यक्ष विदेशी निवेश प्राप्त करने वाला देश भारत है।

, भारत ने इस मामले में चीन और अमेरिका जैसे देशों को भी पीछे छोड़ दिया है।

 2015 की पहली छमाही में भारत में 31 अरब डालर प्रत्यक्ष विदेशी निवेश आया, जबकि चीन में 28 और अमेरिका में 27 अरब डालर ही निवेश आया।

 2014 में पूरे वर्ष में भारत में मात्र 24 अरब डालर ही एफडीआइ आया था।

 इस तरह यह मोदी सरकार के प्रयासों का ही नतीजा है कि पूरी दुनिया में निवेशकों का नजरिया भारत के प्रति बदला है।

 जिन विदेशी निवेशकों ने भारत से मुंह मोड़ना शुरू कर दिया था अब वे फिर भारत का रुख कर रहे हैं।

 साथ ही जो घरेलू पूंजी भी देश से बाहर जा रही थी, अब उसका भी घरेलू अर्थव्यवस्था में निवेश हो रहा है।

 1इसी तरह विश्व आर्थिक फोरम ने भी मोदी सरकार की सुशासन और विकास पर आधारित नीतियों को रेखांकित करते हुए भारत की बेहतर होती छवि को उजागर किया है।

 विश्व आर्थिक फोरम ने एक रिपोर्ट जारी की है जिसके अनुसार वैश्विक प्रतिस्पर्धा सूचकांक 2015-16 पर भारत की रैंकिंग 16 अंक सुधरकर 55 हो गई है।

 पिछले साल इस सूचकांक पर भारत की रैंक 71 थी।

, भारत ने इस मामले में ब्रिक्स के महत्वपूर्ण सदस्य ब्राजील तथा अन्य कई देशों को पीछे छोड़ दिया है।

 विशेष बात यह है कि वैश्विक प्रतिस्पर्धा सूचकांक पर इतना उच्च स्थान पाने वाला भारत दक्षिण एशिया का एकमात्र देश है।

 भारत के लिए यह वाहवाही ऐसे समय आई है जब प्रधानमंत्री की अमेरिका यात्र के दौरान सिलिकॉन वैली की जानी-मानी कंपनियों ने भारत में निवेश की इच्छा जाहिर की है।

 जानी-मानी वैश्विक कंपनी गूगल भारत में 500 रेलवे स्टेशनों पर वाइफाइ की सुविधा देगी।

 इससे हर दिन एक करोड़ लोगों को इंटरनेट की सुविधा मिलेगी।

 साथ ही गूगल ने गुजराती सहित 10 भारतीय भाषाओं में टाइपिंग की सुविधा भी देने की घोषणा की है।

 कंप्यूटर कंपनी माइक्रोसॉफ्ट देशभर में 5 लाख गांवों में ब्राडबैंड की सस्ती तकनीक देगी।

 इसी तरह चिप बनाने वाली एक कंपनी भारत में युवा कारोबारियों को बढ़ावा देने के लिए 15 करोड़ डालर का निवेश करेगी।

 इसके अलावा जानी-मानी कंपनी एप्पल ने भी भारत में अपना उत्पादन शुरू करने की इच्छा प्रकट की है।

 इस तरह प्रधानमंत्री की अमेरिका यात्र बेहद सफल रही है।

, वास्तव में प्रधानमंत्री मोदी ने मई 2014 में देश की बागडोर संभालने के बाद जो शुरुआत की है उसके सुपरिणाम अब आने शुरू हो गए हैं।

 यह उनकी अंतरराष्ट्रीय यात्रओं का ही प्रभाव है कि देश की धाक वैश्विक पटल पर जम रही है।

 साथ ही पहले से अधिक निवेश भी आ रहा है।

 एफडीआइ के आंकड़ों पर नजर डालने से पता चलता है कि जब से प्रधानमंत्री नरेंद्र मोदी ने देश की बागडोर संभाली है तब से 35 अरब डालर निवेश देश में आया है।

 खास बात यह है कि इसमें 27 अरब डालर निवेश उन 27 देशों से आया है जिनकी यात्र प्रधानमंत्री ने अब तक की है।

 इससे भी महत्वपूर्ण तथ्य यह है कि रूस और चीन सहित कई देश ऐसे हैं जहां प्रधानमंत्री ने दौरा किया है और वहां से भारत में एफडीआइ में कई गुना वृद्धि हुई है।

, अभी हाल में जर्मनी की चांसलर एंजेला मर्केल ने भी भारत की यात्र की है।

 भारत और जर्मनी 18 सहमति पत्रों पर हस्ताक्षर करने के साथ ही एक अरब यूरो के सौर उर्जा कोष की स्थापना करेंगे।

 साथ ही जर्मनी की कंपनियों के लिए भारत में निवेश करने की मंजूरी प्रक्रिया को भी आसान बनाया जाएगा जिससे कि महत्वाकांक्षी मेक इन इंडिया कार्यक्रम में निवेश को प्रोत्साहित किया जा सके।

 इधर रिजर्व बैंक ने भी हाल में ब्याज दरों में कटौती का मार्ग प्रशस्त करते हुए अपने रेपो दर में 50 आधार अंक की कटौती कर दी है।

 इससे आम लोगों के साथ-साथ उद्योगों को सस्ता कर्ज मिलेगा।

 इससे अर्थव्यवस्था में मांग बढ़ेगी और निवेश में भी तेजी आएगी।

 इस तरह विदेशी निवेश के साथ-साथ घरेलू निवेश में भी वृद्धि होगी।

 सरकार ने बहुप्रतीक्षित वस्तु एवं सेवा कर (जीएसटी) सहित विभिन्न लंबित सुधारों को भी लागू करने की तैयारी की है।

, इनके लागू होने पर विकास की रफ्तार बढ़ेगी तथा भारत निवेशकों की पहली पसंद बना रहेगा।

 1इस बीच अंतरराष्ट्रीय मुद्रा कोष ने भी अपनी एक रिपोर्ट में कहा है कि चालू वर्ष में भारत की विकास दर साढ़े सात प्रतिशत रहने का अनुमान है।

 भारतीय अर्थव्यवस्था की यह वृद्धि दर चीन से अधिक होगी।

 इस तरह तेज विकास दर के मामले में भी भारत ने चीन को भी पीछे छोड़ दिया है।

 वास्तव में यह अभी शुरुआत है।

 प्रधानमंत्री ने जो आधारशिला रखी है उस पर एक सुनहरे भारत के निर्माण का सपना साकार होगा।

 एक भारत, श्रेष्ठ भारत का संकल्प पूरा होगा।

 यह सब प्रधानमंत्री नरेंद्र मोदी की सबका साथ, सबका विकास पर आधारित सुशासन और विकास की नीतियों से ही संभव होगा।

, सौजन्य :-दैनिक जागरण ,9.10.2015, लेखक :- श्रीकांत शर्मा (भाजपा के राष्ट्रीय सचिव हैं)।

