माफी नहीं काफी (दैनिक ट्रिब्यून)।

खेती के रोग भी दूर हों, नजरें लगी थीं कि योगी सरकार की पहली कैबिनेट बैठक में किसानों के कर्ज माफी पर क्या फैसला होता है।

 चुनाव संकल्प पत्र के वायदे के अनुरूप योगी सरकार ने दो करोड़ से अधिक लघु व सीमांत किसानों का 36 हजार करोड़ का ऋण माफ कर दिया है।

 दिक्कत यह थी कि मोदी के वायदे के अनुरूप यदि कर्ज माफी में केंद्र मदद करता तो अन्य राज्य मसलन पंजाब, गुजरात व कर्नाटक भी कर्ज माफी के लिये दबाव बनाते।

 केंद्र ने इसका जिम्मा राज्य सरकार पर डाला, जिसने किसान राहत बांड के जरिये धन जुटाने की कवायद की।

 अभी योजना के क्रियान्वयन के तमाम किंतु-परंतु सामने आएंगे, विपक्षी इसे नाकाफी बताएंगे।

 बहरहाल, इसके साथ सरकार ने अस्सी लाख मीट्रिक टन गेहूं की खरीद करने व बढ़े समर्थन मूल्य की भी घोषणा की है।

 आलू उत्पादकों को राहत के लिये उपमुख्यमंत्री केशव प्रसाद मौर्य की देखरेख में तीन सदस्यीय समिति बनाई गयी है।

 इसका स्वागत होना चाहिए।

 मगर असली सवाल यही है कि राजनीतिक एजेंडे के तहत ‘वोट दें, कर्ज माफी लें’, के लेनदेन से क्या वाकई किसानों का भला होगा।

 क्या विकास के लक्ष्य पूरे होंगे।

 देखने में आया है कि ऐसे कर्ज माफी के प्रयासों से किसानों की हालत में कोई क्रांतिकारी बदलाव नहीं आता।

 वे फिर कर्ज लेकर अगले चुनाव की प्रतीक्षा में रहते हैं।

यूपीए सरकार ने वर्ष 2008 में छोटे व सीमांत किसानों का 60 हजार करोड़ का ऋण माफ किया था।

 जिसका ज्यादा फायदा महाराष्ट्र के किसानों को मिला था।

 मगर आंकड़े बता रहे हैं कि कर्ज के कुचक्र में फंसे विदर्भ के किसानों की आत्महत्या का सिलसिला बढ़ा है।

 दरअसल सरकार को ऐसे हालात पैदा करने चाहिए कि किसान को कर्ज के चक्कर में फंसने की जरूरत ही न पड़े।

 जरूरत कर्ज की व्यवस्था को खत्म करके कृषि की व्यवस्था सुधारने की है।

 समर्थन मूल्य जैसे उपायों के बजाय किसान सहकारी संगठनों के माध्यम से बाजार मूल्य पर फसलों को बेचने की व्यवस्था हो।

 आधुनिक भंडारण की व्यवस्था हो ताकि फसल के तुरंत बाद औने-पौने दामों में फसल बेचने किसान को न भागना पड़े।

 सरकार बिचौलियों को खत्म करके विपणन की पारदर्शी व्यवस्था करे ताकि मंडियों में किसान न लुटें।

 साथ ही फसल की भौगोलिक परिस्थितियों के अनुरूप पैदावार तथा प्राकृतिक आपदाओं मसलन सूखा, बाढ़, अतिवृष्टि से बचाव के स्थायी समाधान निकाले जायें ताकि किसान निरीह न बना रहे।

 सही मायनो में प्रतिकूल परिस्थितियों से निजात दिलाने की जरूरत है।

 अन्यथा किसान को कर्ज के कुचक्र से मुक्त कराना असंभव ही होगा।

 उ.प्र. सरकार को कर्ज माफी से उत्पन्न दबाव को कम करने के लिये राजस्व के नये साधन जुटाने की तरफ भी गंभीरता से सोचना होगा।

, सौजन्य- दैनिक ट्रिब्यून।

