पड़ोसी के साथ बैठकर दें अपने देश को समय ( दैनिक भास्कर : Editorial)।

अपने देशप्रेम के बारे में सोचते हुए खुद अपने से यह प्रश्न करता हूं कि कोई मुझे देशप्रेमी क्यों कहे।

 मेरे जीवन में वह कौन-सी खुशबू है जो मेरे घर से बहकर मेरे पड़ोसी के घर तक जाती है।

 क्या मैं दूसरों की परवाह करते हुए इस दुनिया में आवाजाही करता हूं या मुझे सिर्फ अपनी ही चिंता रह गई है।

 क्या मैं दूसरों के बिना सचमुच रह सकता हूं या मुझे उनका साथ चाहिए।

 क्या मैं अपने लिए इतने मजबूत मकान, विश्वसनीय चौकीदार और ताले-चाबियां खोज सकता हूं कि मुझे पूरी सुरक्षा का अनुभव हो सके।

 क्या मैं बिल्कुल अकेले ही वह साजो-सामान जुटाकर निश्चिंत हो सकता हूं कि मुझे फिर किसी को आवाज देने की जरूरत ही रहे।

 मैं इस दुनिया में आऊं और खा-पीकर एक दिन इस दुनिया से चला जाऊं तो क्या मुझे एक देशप्रेमी की तरह याद किया जा सकता है।

 मेरा मन कहता है कि बिल्कुल नहीं।

, मेरे घर के सामने एक आम का पेड़ लगा है और आज तक मुझे उसकी छाया में बैठने की फुरसत ही नहीं मिली।

 दशहरा-दिवाली पर अपने घर के वंदनवार के लिए उसके पत्ते जरूर तोड़ लाता हूं।

 मुहल्ले में कई घर हैं और उनके दरवाजे वंदनवारों से सजकर हरे-भरे दिखाई देने लगते हैं, लेकिन दिवाली के दियों की रोशनी में वह पेड़ खुले में अधनंगा-सा खड़ा रह जाता है।

 उसके आसपास ही मुहल्ले के बच्चे नए कपड़े पहनकर पटाखे छोड़ते रहते हैं और कभी-कभी तो किसी पटाखे में उलझकर उसके पत्ते भी जल जाते हैं।

 पर वह पेड़ अपने बचे-खुचे पत्तों से भी अपनी छाया बिखेरना कभी नहीं भूलता।

 उस बची-खुची छाया में भी कुछ गायें बिलम जाती हैं, काम करने आए मजदूर थोड़ी देर राहत की सांस लेते हैं फिर काम पर चल देते हैं।

 उसे गौर से देखो तो लगता है कि वह अपनी नई कोंपलों की यादों में खोया है और देखते ही देखते उसकी छाया घनी होकर सब पर बिखरने लगती है।

 पड़ोसी के घर जाने का मुझे अवसर ही नहीं मिलता।

 अगर कभी पड़ोसी रास्ते में मिल जाए और कहे कि आप तो आते ही नहीं।

 तो मेरे पास जाने किसका बनाया हुआ उत्तर है कि क्या करूं समय ही नहीं मिलता मुझे पड़ोसी के घर जाने का समय नहीं मिल रहा है और मेरे ही घर के अहाते में हरयाती फूलों से भरी एक लता जाने कब पड़ोसी के अहाते में चली गई।

 एक दिन अचानक उस पर नजर पड़ी तो देखा कि वह पड़ोसी के घर की दीवार पर अपनी जड़ें जमाकर उसके दरवाजे पर ऐसे झूल रही है जैसे दस्तक देकर उसे बुला रही हो और शायद कहना चाहती हो कि मेरे पास तुम्हारे लिए समय की कोई कमी नहीं है।

, वह लता जो धरती से अपना रस लेकर पड़ोसियों के घर तक जा रही है उस धरती के पास भी समय की कोई कमी नहीं।

 वह सब नक्षत्रों और ग्रहों के प्रकाश में आकाशगंगा में विचरती हुई कभी किसी ग्रह से थोड़ी देर के लिए दूर भी हो जाए तो जल्दी ही पास सरक आती है।

 उस पर बहती नदियां हमसे कितनी भी दूर हों पर उनके जल की आर्द्रता हमसे कभी दूर नहीं होती।

 वह अन्न, फूल और फल बनकर हमारे घर तक जाती है।

 फिर जाने क्यों पड़ोसी के घर तक जाने का मेरे पास समय नहीं है।

 जिस हवा के पास सबकी सांसों में बसे रहने का समय है उस हवा की तरह मेरे पास सबके करीब जाने का समय क्यों नहीं है।

 अपने घर के सारे खिड़की-दरवाजे बंद कर भी कर लूं तो भी आकाश हमेशा सबके घरों की तरह मेरे घर में भी मौजूद है फिर मैं ही क्यों सबके दिलों में मौजूद नहीं।

 दरवाजे खोलने भर की देर है, सूरज समय निकालकर मेरे घर आने को आतुर है।

 पर पता नहीं क्यों, पड़ोसी के घर नहीं जा पा रहा हूं।

, मैंने अपना पड़ोसीपन खोकर अपना मन जाने कहां-कहां खो दिया है।

 बाजार में भटकता हूं पर अपना कोई नहीं मिलता।

 अपने लिए तरह-तरह की सुरक्षा के आश्वासनों से घिरा हुआ पाता हूं फिर भी राहत नहीं मिलती।

 सब कहते हैं कि घबराओ नहीं दुनिया तो तुम्हारे बहुत पास गई है पर मेरे ही बच्चे फिर मेरे ही घर से इतने दूर क्यों चले गए हैं।

 मेरा ध्यान मेरे अपने देश पर टिकता ही नहीं, वह तो दूर दुनिया में भटकते बच्चों पर टिका रहता है।

 क्या मेरे पास अपने देश के बारे में सोचने का समय ही नहीं बचा।

 मुझे अक्सर लगता है कि पड़ोसी ही हैं, जिनके साथ बैठकर हम अपने देश को थोड़ा-सा समय दे सकते हैं।

 देश प्रेम में कमी पड़ोसीपन के खो जाने से ही आई होगी।

, मुहल्ले में कचरा पड़ा रहता है पर उसे सब मिलकर नहीं उठा पाते।

 पेड़ सूख रहे हों तो अक्सर सब मिलकर उन्हें पानी नहीं दे पाते।

 गड्ढों में अपनी गाड़ियां दौड़ाते हैं पर सब मिलकर अपने मुहल्ले की सड़कों के गड्ढे नहीं भर पाते।

 अगर अचानक कोई आतंक फैल जाए तो सबके दरवाजे एकसाथ नहीं खुलते।

 मैं सबके दरवाजे एकसाथ खुलते हुए देखना चाहता हूं।

 मैं सबके साथ मिलकर अपने देश से प्रेम करना चाहता हूं।

 मुझे अपने देश से प्रेम करने के लिए नागरिक धर्म की खोज करनी चाहिए और जब भी इस विचार में डूबता हूं, मुझे अपने पड़ोसियों की आंखों में नागरिक धर्म की सजल छवि दिखाई पड़ती जैसे वे एक-दूसरे की तरफ इस उम्मीद से देख रहे हों कि हम आपस में एक-दूसरे को आवाज क्यों नहीं देते।

 हम क्यों अपने सुख-दुख में एक-दूसरे को नहीं पुकारते।

, आखिर हमारा ही सुख-दुख तो देश का सुख-दुख बन जाता होगा।

 जाने क्यों ऐसा लगता है कि सुख-दुख की कोई जाति, धर्म और सम्प्रदाय नहीं होते होंगें तभी तो उन्हें बिना किसी भेदभाव के आपस में बांटा जा सकता है।

 वैसे तो सब अपने सपने खुद ही देखते हैं पर मिलकर सपने देखने की कला इसी नागरिक धर्म में छिपी होगी और इसी कला के विकास से सबके दिलों में देश प्रेम उपजता होगा।

 अपने चारों तरफ फैली प्रकृति को देखो तो लगता है कि सारे नदी, पहाड़, झरने,पेड़-पौधे सब मिलकर किसी सपने में खोए हुए हैं।

 उनकी यह स्वप्नशील एकता ही सारे जीवन को साधे हुए है तो मैं क्यों सबके साथ मिलकर एक सपना नहीं देख सकता।

 मैं वह सपना देखना चाहता हूं, मैं अपने घर की चहारदीवारी से बाहर निकलना चाहता हूं, पड़ोसी के साथ सड़क पर आना चाहता हूं फिर उसके साथ सबको आवाज लगाना चाहता हूं।

 अब तो जितनी जल्दी हो सके अपने पड़ोसी के घर जाना चाहता हूं।

-ध्रुव शुक्ल ( हिन्दीकवि और आलोचक)।

सौजन्य :- दैनिक भास्कर, 23.11.2015।

