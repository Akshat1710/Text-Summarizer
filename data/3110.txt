बेवजह तनाव (हिन्दुस्तान)।

तमिलनाडु के मछुआरे को श्रीलंकाई नौसेना द्वारा गोली मारे जाने की घटना कई तरह से परेशान करने वाली है।

 दूर समुद्र में मछली पकड़कर अपनी रोजी-रोटी चलाने वाले मछुआरों के लिए समुद्री सीमाएं दुनिया में कहीं भी बहुत सुरक्षित नहीं हैं।

 भारत के आसपास तो यह समस्या कई तरह से बहुत बड़ी है।

 खासकर उस जगह पर, जहां भारत और पाकिस्तान की समुद्री सीमाएं मिलती हैं।

 भारत और पाकिस्तान द्वारा एक-दूसरे के मछुआरों को पकड़ लेने की खबरें लगभग नियमित रूप से आती रहती हैं।

, आमतौर पर समुद्र की विशालता में अपने काम को अंजाम दे रहे इन मछुआरों का दोष महज इतना होता है कि वे जहां मछली पकड़ रहे हैं, वह किसका इलाका है, इस बात का उन्हें एहसास नहीं हो पाता।

 और इस तरह जो पकड़े जाते हैं, उन्हें अक्सर हफ्तों, महीनों और कभी-कभी तो कई साल तक दूसरे देश की जेल में बिताना पड़ जाता है।

 ऐसी ही समस्या भारत और श्रीलंका के बीच के समुद्र में है।

 तमिलनाडु की 128 नौकाएं और 85 मछुआरे इस समय श्रीलंका के कब्जे में हैं।

 फिर भी यह माना जा सकता है कि इस समय भारत और श्रीलंका के बीच कोई बड़ा तनाव नहीं है, इसलिए यह मामला आसानी से सुलझ सकता है।

, मछुआरे को श्रीलंकाई नौसेना द्वारा गोली मारने की घटना इसलिए परेशान करने वाली है कि आमतौर पर ऐसा होता नहीं है।

 दूसरे देश से आए मछुआरों की नौकाओं को या तो चेतावनी देकर दूर से ही भगा दिया जाता है या फिर उन्हें पकड़कर जेल में डाल दिया जाता है।

 इस तरह की गोलीबारी तो पाकिस्तान की तरफ से भी आमतौर पर नहीं होती।

 श्रीलंका ने अपनी उस तमिल समस्या से भी मुक्ति पा ली है, जिसके चलते वहां लंबे समय तक हर नौका को शक की निगाह से देखा जाता था।

, जिस मछुआरे को गोली मारी गई, वह रामेश्वरम का रहने वाला था और धनुषकोटि के आगे मछली पकड़ने वाली नौका में सवार होकर गया था।

 बताया गया है कि वहां श्रीलंकाई नौसना की नौका द्वारा चलाई गई गोली उसकी गर्दन पर लगी, और रामेश्वरम लाने के बाद उसने प्राण त्याग दिए।

 हालांकि इस मामले को राजनयिक स्तर पर उठाए जाने के बाद श्रीलंका की नौसेना ने इसका खंडन किया है और जांच का आश्वासन भी दिया है।

 मगर यह ऐसा मसला है, जिसमें खंडन और जांच वगैरह का कोई बहुत बड़ा अर्थ नहीं होता।

 यह चिंता की बात इसलिए भी है कि भारत और श्रीलंका के बीच की दूरी कोई बहुत ज्यादा नहीं है, यह लगभग 270 किलोमीटर के आसपास है।

 गहरे समुद्र में मछली पकड़ने वाले मछुआरे मछली पकड़ने के लिए अक्सर इससे कहीं ज्यादा दूरी तय करते हैं।

 ऐसा कभी भी हो सकता है कि भारत और श्रीलंका के मछुआरे भूलवश एक-दूसरे की सीमा में चले जाएं।

 ऐसे में, उन्हें गोलियों का निशाना बनना पड़े, इस स्थिति को कभी स्वीकार नहीं किया जा सकता।

, भारत की तरह ही श्रीलंका को भी अपनी समुद्री सीमा की रक्षा करने का पूरा अधिकार है, लेकिन इसका अर्थ यह कतई नहीं है कि समुद्री सीमा का उल्लंघन करने वाले पर सीधे गोली ही चला दी जाए।

 वह भी तब, जब भारत के साथ श्रीलंका के संबंध फिलहाल किसी भी तरह से तनावग्रस्त नहीं हैं।

 ऐसा तो कई जगह जमीनी सीमाओं के मामले में भी नहीं होता।

 वहां भी उन्हें चेतावनी देकर खदेड़ने का तरीका ही अपनाया जाता है।

 इस मामले में चिंता इसलिए भी है कि श्रीलंका ने जिस तरह से अपने यहां की तमिल समस्या को खत्म किया है, उसे लेकर तमिलनाडु में उसके प्रति पूर्वाग्रह बहुत ज्यादा हैं।

 ये और ज्यादा बढे़, तो देर-सवेर इनका असर भारत-श्रीलंका संबंधों पर भी दिख सकता है।

सौजन्य- हिन्दुस्तान।

