इंदिरा से मोदी की तुलना ठीक नहीं(अमर उजाला )।

पिछले रविवार अनेक अखबारों के फीचर सेक्शन जवाहर लाल नेहरू विश्वविद्यालय में हुई पुलिस कार्रवाई और उसके बाद के घटनाक्रम पर केंद्रित थे।

 डक्कन हेराल्ड अखबार में प्रकाशित एक साक्षात्कार में माकपा के महासचिव ने कहा, ′यह′ ठीक उसी तरह का जवाब था, जैसा हिटलर ने राष्ट्रवाद और कट्टरता के जरिये दिया था।

 हिटलर की पार्टी का नाम ही था- नेशनल सोशलिस्ट पार्टी।

 एक अन्य अखबार बिजनेस स्टैंडर्ड ने सुप्रीम कोर्ट की वरिष्ठ अधिवक्ता कामिनी जायसवाल के साक्षात्कार के हवाले से प्रकाशित किया, आज बोलने की आजादी नहीं है, स्थितियां आपातकाल से भी बदतर हैं, यह अघोषित ′इमरजेंसी′ है।

, मैंने येचुरी और जायसवाल का जिक्र इसलिए किया क्योंकि इनमें से एक एक बड़े राजनीतिक दल के प्रमुख हैं, और दूसरी एक सम्मानित वकील।

 लेकिन वास्तव में ऐसी टिप्पणियां अब तकरीबन हर जगह देखी जा सकती हैं; अखबारों में, सोशल मीडिया पर और निजी बातचीत में भी।

 उदार और वाम रुझान वाले भारतीय तेजी के साथ आज के हालात की तुलना 1970 के दशक के मध्य के उस दौर से या फिर 1930 के दशक के अंतिम वर्षों के जर्मनी से कर रहे हैं।

, इस तरह की तुलना असमर्थनीय और भ्रामक हैं।

 हिटलर की नाजी पार्टी सिर्फ यहूदियों का ही नहीं, बल्कि जिप्सियों और समलैंगिकों का भी खात्मा करना चाहती थी।

 इसके अलावा वह दुनिया में प्रभुत्व चाहती थी और इसके लिए उसने जबरन पोलैंड, चेकोस्लवाकिया, फ्रांस, रूस और अन्य देशों के खिलाफ युद्ध छेड़ दिया।

 दूसरी ओर संघ परिवार अखंड भारत का सपना भले देख रहा हो, लेकिन हमारे पड़ोसियों के खिलाफ युद्ध छेड़ने की कोई योजना नहीं बना रहा है।

 आरएसएस मानता है कि मुस्लिमों और ईसाइयों को हिंदुओं का प्रभुत्व स्वीकार करना चाहिए, लेकिन (जहां तक मेरी जानकारी है) उसने कभी भी उनके पूरी तरह खात्मे का विचार प्रस्तुत नहीं किया।

, इसी तरह इमरजेंसी के काले दिनों की तुलना भी ठीक नहीं लगती।

 उस समय मैं दिल्ली विश्वविद्यालय का छात्र था और ठीक से स्मरण कर सकता हूं कि किस तरह उन दिनों कैंपस में भय और आतंक का वातावरण छाया हुआ था।

 दिल्ली विश्वविद्यालय के छात्रसंघ अध्यक्ष के नेताओं को जब पकड़ कर ले जाया गया था, तब कोई प्रदर्शन नहीं हुआ।

 जेएनयू पर भाजपा सरकार का हमला दुर्भाग्यपूर्ण था, मगर वह उतना बर्बर नहीं था, जैसाकि कांग्रेस ने इमरजेंसी के समय किया था।

, जब इमरजेंसी लागू की गई थी, तब केंद्र के साथ ही तकरीबन हर राज्य में कांग्रेस सत्ता में थी।

 नतीजतन दिल्ली में जो कुछ हुआ, पूरे देश में उसकी पुनरावृत्ति हुई।

 सिर्फ दिल्ली विश्वविद्यालय में ही नहीं, बल्कि भारत के सभी कॉलेजों और विश्वविद्यालयों में प्रदर्शन की इजाजत नहीं दी गई।

 जेएनयू के छात्रों के समर्थन में आज पूरे देश में जैसा माहौल दिख रहा है, उसकी कल्पना इमरजेंसी के दौर में नहीं की जा सकती थी।

 भाजपा अभी देश के आधे से कम राज्यों में सत्ता में है।

 ऐसी स्थिति में इमरजेंसी लागू किया जाना असंभव है, फिर कोई यह क्यों न सोचे कि केंद्र सरकार ऐसा करना चाहती है।

 ऐसा क्यों।

 यहां तक कि राष्ट्रीय राजधानी तक में भाजपा के प्रभुत्व को आम आदमी पार्टी लगातार चुनौती दे रही है।

, हिटलर और इंदिरा गांधी की सत्ताओं से तुलना एक और कारण से सही नहीं ठहरती।

 उन दोनों नेताओं का अपनी पार्टियों और सरकारी मशीनरी पर पूरा नियंत्रण था।

 दूसरी ओर नरेंद्र मोदी के नियंत्रण में कुछ भी नहीं है।

 एक विडंबना यह भी देखिए कि मनमोहन सिंह ने हाल ही में अपने परवर्ती पर आज के बड़े सवालों पर ′मौन′ रहने का आरोप लगाया है।

 और ऐसा है भी; इस बीच तो वह अनुपस्थित भी रहने लगे हैं।

 जेएनयू संकट और जाट आंदोलन के दौरान मोदी भारत में घूम रहे थे।

 एक दिन मुंबई में, तो अगले दिन ओडिशा, उसके बाद छत्तीसगढ़ और फिर वाराणसी, जहां वह विभिन्न मुद्दों पर बोल रहे थे, उन पर नहीं जो आज के ज्वलंत मुद्दे हैं।

, जैसा कि तेजी से सामने दिख रहा है कि नरेंद्र मोदी का अपने कैबिनेट मंत्रियों और राष्ट्रीय स्वयंसेवक संघ पर नियंत्रण नहीं है।

 यहां तक कि अखिल भारतीय विद्यार्थी परिषद पर उनका कोई नियंत्रण नहीं है।

 इसके अलावा बिहार, तमिलनाडु, केरल, तेलंगाना, पश्चिम बंगाल, ओडिशा और कुछ अन्य राज्यों में दूर से भी उनका कोई नियंत्रण नहीं है।

 हिटलर और इंदिरा के चरम दिनों की तुलना में तो मोदी एक बेहद कमजोर शासक हैं।

, ऐतिहासिक समरूपता को गलत बताने का यह मतलब नहीं है कि भारतीय लोकतंत्र की सेहत ठीक है।

 इसके समक्ष गंभीर चुनौतियां हैं, जिनमें से मैं यहां चार का जिक्र करूंगा।

 पहला, जैसा कि कई लोग सोच रहे थे या उन्हें जैसी उम्मीद थी, उसके उलट केंद्र सरकार के शासन का एजेंडा आरएसएस तय कर रहा है।

 गुजरात में मोदी ने संभव है कि संघ को किनारे कर दिया, लेकिन नई दिल्ली में आने के बाद उन्होंने उनसे खासी दूरी बना ली।

 और संघ अपने मध्य युगीन मानसिकता के साथ पुरुषप्रधान, उग्रराष्ट्रवादी संगठन बना रहा, जो कि भारत को 21 वीं सदी में ले जाने के बिल्कुल भी अनुकूल नहीं कहा जा सकता।

, चिंता का दूसरा कारण यह है कि कांग्रेस का लगातार क्षरण हो रहा है।

 जब तक इसे नेहरू-गांधी परिवार के हाथों से मुक्त नहीं कराया जाता, वह भी 21 वीं सदी में कोई रचनात्मक भूमिका नहीं निभा सकती।

 जिस तरह से रोजाना उनकी अक्षमता सामने आ रही है, राहुल गांधी का राजनीति में रहना कांग्रेस के लिए अच्छा नहीं है और भारत के लिए बदतर।

 इसी वजह से अनेक लोग अब भी भाजपा के टिकाऊ राष्ट्रीय विकल्प की उम्मीद कर रहे हैं।

तीसरा चिंता हमारे सार्वजनिक संस्थानों के निरंतर होते पतन से जुड़ी है।

 सरकारी स्कूल और अस्पतालों की स्थिति बदतर है।

 कानून व्यवस्था में मनमानी बढ़ रही है और ऐसा सिर्फ राष्ट्रीय राजधानी की अदालतों में ही नहीं देखा जा सकता, बल्कि बस्तर जैसी जगहों में भी, जहां पुलिस और अर्ध सैनिक बल नागरिकों को धमकाने के लिए सर्वोच्च न्यायालय के फैसलों तक की अवमानना कर रहे हैं ( वहां हमारे सबसे गरीब और वंचित नागरिक यानी आदिवासी रहते हैं)।

, चौथी चिंता की वजह पर्यावरण संकट है, जिससे हम जूझ रहे हैं।

 वायु और जल प्रदूषण का खतरनाक स्तर, भूजल का गिरता स्तर और मिट्टी में बढ़ते रसायन का हमारे आर्थिक विकास और सामाजिक हालत पर व्यापक रूप से नकारात्मक असर पड़ रहा है, लेकिन इन मुद्दों को केंद्र और राज्य सरकारें नजरंदाज कर रही हैं।

इन समस्याओं से निपटने के लिए दलगत भावनाओं से ऊपर उठकर भारतीयों को आगे आना चाहिए।

 नाजियों और इमरजेंसी के नाम पर भड़काऊ प्रतिक्रियाओं से अनावश्यक रूप से महत्वपूर्ण कार्यों से ध्यान भटक रहा है।

, सौजन्य: अमर उजाला,28.02.2016।

