नई विश्व राजनीति की आहट (दैनिक जागरण)।

जो लोग डोनाल्ड ट्रंप की जीत के बाद भारतीय चलन से यह कह रहे थे कि ट्रंप ने कई बातें केवल चुनाव जीतने और लोगों को बरगलाने के लिए की थीं उन्हें पश्चिमी नैतिकता का सही अंदाजा नहीं है।

 उनका अनुमान ट्रंप ने फौरन ध्वस्त कर दिया।

 रिटायर्ड जनरल माइकल फ्लिन्न को अमेरिका का नया राष्ट्रीय सुरक्षा सलाहकार मनोनीत करते हुए ट्रंप ने कहा कि वह ‘रेडिकल इस्लामिक टेररिज्म’ को खत्म करने में मदद करेंगे।

 यह अमेरिकी और साथ-साथ विश्व राजनीति की शब्दावली में बहुत बड़े परिवर्तन की घोषणा है।

 एक अर्थ में इस्लामी विश्व से संबंधित अनेक समस्याओं के प्रति अब तक के चलन को यह एक झटके में तोड़ने वाला कदम है।

 अब तक सभी औपचारिक बयानों में इस्लाम के प्रति केवल सकारात्मक विशेषण लगाने का चलन था।

 ट्रंप ने इसे खत्म कर बेलाग बात कहने की नई परंपरा शुरू की है।

 यूरोप भी इसी दिशा में बढ़ रहा है।

 रूस और ब्रिटेन के बाद इसकी झलक फ्रांस से भी मिल रही है।

 वस्तुत: समस्याओं को बेलाग रखने से ही चुनाव अभियान में ट्रंप को ख्याति और कुख्याति मिली थी।

 चूंकि अमेरिकी जनमत ने उन्हें ही चुना इसलिए अब उस नजरिये पर नैतिक और कानूनी मुहर भी लग गई है।

 ट्रंप द्वारा महत्वपूर्ण राष्ट्रीय, रणनीतिक पदों पर साफ विचारों वाले लोगों की नियुक्ति का अर्थ है कि उन विचारों के अनुरूप ही नीतियां बनेंगी और लागू होंगी।

 भारत के लिए यह बड़ा अवसर है।

माना जा रहा है कि ट्रंप प्रशासन पाकिस्तान के प्रति कड़ा रुख रखेगा।

 पिछले 15 वर्षों के अंतहीन अनुभवों से अब तक सैकड़ों अमेरिकी नीतिकारों, सीनेटरों, कमांडरों, पत्रकारों को भी अच्छी तरह मालूम है कि ‘आंतकवाद से लड़ने’ के नाम पर पाकिस्तान ने बेशर्मी से दोहरा खेल खेला है।

 पाकिस्तान ने अफगानिस्तान, कश्मीर और स्वयं अपने यहां आतंकियों को नियंत्रित रूप से पालने-पोषने का काम किया है, ताकि अमेरिकी, यूरोपीय धन, हथियार और यथासंभव कूटनीतिक सहयोग सदा मिलता रहे।

 इसके लिए अमेरिकी हथियारों से खुद अमेरिकियों को भी मारा और वह भी जानबूझकर।

 हाल की चर्चित पुस्तक ‘फयेरवेल काबुल’ में इसके अनगिनत प्रमाण हैं।

 यह सब इसलिए ताकि अफगानिस्तान में आतंकवाद खत्म न हो।

 अन्यथा पाकिस्तान को पश्चिम से मिलने वाली धन की वह नहर सूख जाएगी, जिससे भारत के विरुद्ध छद्म युद्ध और पाकिस्तानी जनरलों, नेताओं की अपनी-अपनी जेबें भरना भी चलता रहा है।

 ट्रंप प्रशासन इसे बंद करेगा या अत्यधिक कम करेगा।

 इससे पाक का एक मूल शक्ति-स्रोत इतना क्षीण हो जाएगा जिसके परिणामों की कल्पना नहीं की जा सकती।

 ऐसी स्थिति में भारत यदि इस्लाम के नाम पर जारी आतंकवाद के प्रति अपनी झिझक छोड़ विश्वास के साथ, संयत और सुलझे रूप में इसके हर रूप के विरुद्ध कुछ न कुछ छोटा भी, लेकिन ठोस कार्य करे तो बड़ा लाभ होगा।

 वस्तुत: पाकिस्तान समस्या के साथ-साथ देश के अंदर कथित सांप्रदायिक समस्या का भी स्थाई हल होना आरंभ हो सकता है।

अब तक भारत की झिझक नेताओं, बुद्धिजीवियों के अज्ञान के अलावा ‘विश्व राजनीति की नाजुक’ और ‘मुस्लिम संवेदना’ के कारण भी रही है।

 अरब देशों की नाराजगी और देश के मुस्लिम नेताओं के भय से हमारी सरकारें बहुतेरी गलत काम करती रही हैं।

 इसमें सबसे प्रमुख है मजहब के नाम पर किए जाने वाले जोर-जुल्म की अनदेखी करना और संविधान एवं कानून को भी मुस्लिम नेताओं की जिद के अधीन कर देना।

 कश्मीर से हिंदुओं के सफाये या तसलीमा नसरीन पर इस्लामी नेताओं की हिंसक कार्रवाइयों, बयानबाजियों पर हैदराबाद से लेकर कोलकाता और दिल्ली तक चुप्पी रखना इसके उदाहरण हैं।

 यह सब सदा के लिए समाप्त होने का अवसर खुल रहा है।

 ध्यान दें स्वयं मुस्लिम समाज के बीच सुधार करने या इस्लामी कायदों की जकड़ खत्म करने की मांग तेज हो रही है।

 28 वर्ष पहले सलमान रुश्दी को मार डालने का विश्वव्यापी अभियान चला था।

 आज उससे दस गुनी आलोचनात्मक बातें कहने वाले मुस्लिम विचारक और एक्टिविस्ट कई देशों में सक्रिय हैं।

 इस बदलाव का महत्व समझकर सुधारवादी मुस्लिमों को प्रोत्साहन देना जरूरी है।

 अब यह खुलकर, लेकिन सद्भावपूर्वक कहने की जरूरत है कि इस्लाम के नाम पर आतंकवाद सबसे अधिक मुसलमानों को तबाह कर रहा है।

 पाक, अफगानिस्तान एवं बांग्लादेश से भारतीय जनजीवन की तुलना से इसे साफ समझा जा सकता है।

 अधिक देखने के लिए सीरिया, इराक, सऊदी अरब आदि की स्थिति भी देखी, दिखाई जानी चाहिए।

मुस्लिम समुदाय की सारी समस्याओं के लिए अमेरिका, इजराइल या भारत को दोषी ठहराने का समय खत्म हो चुका।

 उनकी समस्याओं की जड़ उनकी मध्युगीन विचारधारा, शरीयत और उलमा की जकड़ आदि में है।

 भारत के नेताओं, पत्रकारों, समाजसेवियों को विश्वास के साथ मुसलमानों को उनसे मुक्त होने के लिए आग्रह करना चाहिए।

 चूंकि सेक्युलरिज्म सबके लिए है अत: इस्लामी राजनीति, इस्लामी कानून को बीते समय की चीज मानकर मुसलमानों को भी नजरिया बदलने का निमंत्रण देना चाहिए।

 स्वयं मुसलमान इसे धीरे-धीरे स्वीकार कर रहे हैं।

 इसका उदाहरण मुस्लिम देशों व उलमा की प्रतिक्रिया में बदलाव है।

जिस तरह, डोनाल्ड ट्रंप ने अपने चुनाव अभियान में दुनिया के मुस्लिम समुदाय को कठघरे में खड़ा किया और अब माइकल फ्लिन्न को नियुक्त करते हुए ‘इस्लामी आतंकवाद’ को खत्म करने का लक्ष्य रखा उस पर अरब या एशिया के मुस्लिम समुदायों में कोई उग्र बयानबाजी नहीं हो रही है।

 पहले ब्रेक्जिट और अब ट्रंप की जीत का मतलब यही है।

 यूरोप और अमेरिका की जनता अब मान चुकी है कि मीठी बातें करके, विविध इस्लामी मांगों के आगे झुककर मुस्लिम नेताओं से कोई शांति या सहयोग नहीं मिला।

 अब वे साफ-साफ बातें करने का मन बना चुके हैं।

 ट्रंप को मिली जीत इसकी स्वीकृति है कि मुस्लिम नेताओं से बराबरी, लोकतंत्र और यथार्थपरक बातें की जानी चाहिए।

 अन्य धर्मों और उनकी मान्यताओं को उपेक्षित कर केवल इस्लाम को तरजीह देने का काम अब नहीं चलेगा।

 यही चीज भारत में और सरलता से मुस्लिम समाज से कही जा सकती है और कही जानी चाहिए।

 चूंकि भारत में सभी धर्मों के प्रति सहज आदर रखने वाले मुस्लिम सबसे बड़ी संख्या में हैं इसलिए यहां वास्तविक समानता को लागू करना अधिक आसान है।

 मुट्ठी-भर इस्लामी कट्टरपंथियों ने वोट-बैंक का लोभ और हिंसा का भय दिखा-दिखा कर दलों को ब्लैकमेल किया है।

 यह लोकतंत्र, सेक्युलरिज्म और समानता, तीनों के विरुद्ध है।

 यदि भारत के लोग बदलते युग का संकेत समझ कर अपनी नीतियों में सही बदलाव ला सकें तो बहुत बड़े वैश्विक परिवर्तन के भागी हो सकते हैं।

 इससे पूरी मानवता और भारत की होने वाली भलाई का अभी अनुमान भी नहीं किया जा सकता।

 लेखक शंकर शरण, राजनीति शास्त्र के प्रोफेसर एवं वरिष्ठ स्तंभकार हैं , – B B S।

सौजन्य – दैनिक जागरण, 24-11-2016।

