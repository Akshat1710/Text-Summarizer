अब ईमानदारी की कसौटी पर भारतीय जनता पार्टी (दैनिक भास्कर)।

प्रधानमंत्री ने अब अपनी ही पार्टी के सांसदों और विधायकों को बैंक खातों का विवरण सौंपने का आदेश देकर भारतीय जनता पार्टी में नैतिकता और शुचिता का वातावरण कायम करने की पहल की है, लेकिन उससे ज्यादा उन्होंने विपक्षियों के आरोपों का जवाब देने और उन पर और कड़ा हमला करने के लिए कमर कस ली है।

 चूंकि विपक्षी दलों ने आरोप लगाए थे कि भाजपा के प्रतिनिधियों और समर्थकों को सरकार के नोटबंदी का पहले से अहसास था, इसलिए उन्होंने अपना कालाधन ठिकाने लगा दिया, इसलिए मोदी ने भाजपा के जनप्रतिनिधियों के आठ नवंबर से 31 दिसंबर तक खाते का ब्योरा मांगकर उस आरोप को खारिज करना चाहा है।

अगर लालकृष्ण आडवाणी ने रथयात्रा निकालकर और बाबरी मस्जिद का विध्वंस कराकर अपने राजनीतिक जीवन का सबसे बड़ा दांव खेला था तो मोदी ने नोटबंदी के माध्यम से अपने राजनीतिक कॅरियर का सबसे जोखिमभरा कदम उठाया है।

 वे इस कदम के माध्यम से न सिर्फ अर्थव्यवस्था में तोड़फोड़ करना चाहते हैं बल्कि राजनीति में भी काफी उलटफेर करना चाहते हैं।

 पार्टी के विधायकों और सांसदों के खातों का हिसाब मांगकर वे उन लोगों को निपटा देना चाहते हैं, जो कहीं से भी उनके विरोधी हैं और अपने चरित्र व आचरण में संदेहास्पद हैं।

 दूसरी तरफ वे उन विपक्षी दलों के नेताओं से भी नोटबंदी और भ्रष्टाचार विरोध के सवाल पर हाथ मिलाने की कोशिश में हैं, जिनकी छवि उजली है।

 उनमें नीतीश कुमार, माणिक सरकार, नवीन पटनायक और पुडुचेरी जैसे राज्य के कांग्रेसी मुख्यमंत्री भी हैं।

 पार्टी के भीतर उठाया गया मोदी का यह कदम दूसरे दलों के लिए भी चुनौती है कि वे अपने भीतर भी ऐसी ही प्रक्रिया चलाएं।

 जो पार्टी ऐसी प्रक्रिया से नहीं गुजरेगी उस पर नैतिकता के ऊंचे पायदान पर खड़े होने का दावा करने वाली भाजपा को हमला करने का अवसर भी मिलेगा।

निश्चित तौर पर राजनीति की सफाई का मोदी का कार्यक्रम अच्छा है और हर जनप्रतिनिधि का हिसाब-किताब साफ होना ही चाहिए, लेकिन अंत में बात फिर जनता की परेशानी और अर्थव्यवस्था की सेहत पर आ जाती है।

 कैशलेस समाज बनाना पचास दिनों में संभव नहीं है और अगर यह कोशिश जारी रही तो देश की आम जनता इसे सह नहीं पाएगी।

 जनता में दहशत और ऊपर से थोपी गई नैतिकता के आधार पर बड़ा और स्थायी परिवर्तन संभव नहीं होता।

, सौजन्य – दैनिक भास्कर।

