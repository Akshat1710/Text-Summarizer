संपादकीय : आरबीआई गवर्नर की उलझन (नईदुनिया)।

भारतीय रिजर्व बैंक (आरबीआई) के गवर्नर उर्जित पटेल वित्त मंत्रालय से जुड़ी स्थायी संसदीय समिति के सामने आए, तो स्वाभाविक रूप से उनसे कठिन प्रश्न पूछे गए।

 अपेक्षित यह था कि वे वहां ऐसी विस्तृत जानकारियां देते, जिससे नोटबंदी से बने हालात पर देश में भरोसा पैदा होता।

 लेकिन हैरानीजनक ढंग से उर्जित पटेल वहां बैकफुट पर नजर आए।

 इतना अधिक कि एक अहम सवाल पर पूर्व प्रधानमंत्री मनमोहन सिंह को उनके बचाव में आना पड़ा।

 उल्लेखनीय है कि डॉ. सिंह विपक्ष की तरफ से इस संसदीय समिति के सदस्य हैं।

 लेकिन जब उन्हीं की पार्टी के एक सदस्य ने ऐसा सवाल पूछा जिस पर आए कमजोर जवाब से आरबीआई की साख प्रभावित हो सकती थी, तो डॉ. सिंह ने पटेल को उसका उत्तर न देने की सलाह दी।

 प्रश्न था कि अगर नकदी निकासी पर से प्रतिबंध हटाया जाए, तो क्या ‘अराजक माहौल बन सकता है।

 आरबीआई ने एक बचत खाते से हफ्ते में 24 हजार रुपए ही निकालने की सीमा लगा रखी है।

 हालांकि पटेल ने बताया कि 9.2 लाख करोड़ रुपए मूल्य की नई मुद्रा बाजार में लाई जा चुकी है, इसके बावजूद सच यही है कि अगर बड़ी संख्या में लोग अपनी रकम निकालने लगें तो बैंकिंग व्यवस्था में अफरातफरी मच सकती है।

, दरअसल, बैंकिंग व्यवस्था लोगों के यकीन से चलती है।

 बैंकों के पास कभी उतना पैसा नहीं होता कि वे सभी खाताधारियों को उनकी पूरी जमा राशि एक साथ लौटा सकें।

 जबकि लोग इसी विश्वास पर बैंकों में पैसा रखते हैं कि वे जब चाहें, उसे निकाल लेंगे।

 चूंकि कभी सभी लोग अपना पूरा पैसा नहीं मांगते, इसलिए बैंकिंग व्यवस्था चलती रहती है।

 अत: लोग अगर आरबीआई गवर्नर के मुंह से यह सुनते कि निकासी की सीमा खत्म करने से ‘अराजक वातावरण बनेगा, तो उनमें आशंकाएं पैदा होतीं।

 खासकर तब जबकि नोटबंदी पर अमल को लेकर आरबीआई कई सवालों के घेरे में है।

 कुछ समय पहले आरबीआई ने स्थायी संसदीय समिति को बताया था कि केंद्र सरकार ने 7 नवंबर 2016 को नोटबंदी पर रिजर्व बैंक की सलाह मांगी।

 मगर बुधवार को पटेल ने बताया कि चर्चा पिछले वर्ष जनवरी से शुरू हो गई थी और मई में आकर तो इस बारे में निर्णय हो गया था।

 इसका मतलब है कि इस महत्वपूर्ण निर्णय को लागू करने के लिए आरबीआई को पर्याप्त समय मिला।

 तो फिर 8 नवंबर के बाद उतनी अव्यवस्था क्यों फैली।

 और लगभग सवा दो महीने बीतने के बावजूद अब तक हटाई गई मुद्रा के बराबर के नोट बाजार में क्यों नहीं आए हैं।

 नोटबंदी ऐसा फैसला है, जिसके प्रभाव से कोई भारतीय नहीं बचा है।

 अर्थव्यवस्था तथा असंगठित क्षेत्र से जुड़ी आबादी अभी कुछ समय और इसका दंश झेलेगी।

 इसलिए इससे जुड़े सवाल दरकिनार नहीं किए जा सकते।

 अत: बेहतर होगा कि आगे से उर्जित पटेल बेहतर तैयारी और विश्वसनीय जानकारियों के साथ सामने आएं।

, सौजन्य- नई दुनिया।

