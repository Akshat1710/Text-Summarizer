बंगाल के पुस्तक मेलों की याद: तस्लीमा नसरीन (अमर उजाला)।

 =": #3366;"“पुस्तक मेले में जाने का सपना मैं अब भी देखती हूं।

 पर आज दोनों बंगाल मेरे खिलाफ हो गए हैं।

 बंगाल के पुस्तक मेलों में न जा पाने का जो दुख है, उसकी तुलना में पृथ्वी के तमाम सुख मुझे कमतर लगते हैं।

”, कहानी की ऐसी कम ही किताबें स्कूल के पुस्तकालय में रही होंगी, जो मैं पढ़ नहीं पाई।

 शहर की पब्लिक लाइब्रेरी से भी मैं किताबें ले आती थी।

 रिक्शा भाड़ा के पैसे बचाकर मैं झालमु़ढ़ी, आइसक्रीम, चूड़ी और फीता नहीं, किताबें खरीदती थी।

 नदी किनारे किताबों की दो निर्जन दुकानें थीं।

 पैसे बचाकर मैं उन्हीं दुकानों में भाग जाती थी।

 रात भर जागकर मैं किताबें पढ़ती थी।

 पाठ्यपुस्तक के नीचे कहानी की किताबें छिपाकर मैं सालोंसाल पढ़ती रही थी।

 पकड़े जाने पर मैंने बाबा के थप्पड़-घूंसे खूब खाए।

 शाम को मैं किताब लेकर छत पर चली जाती थी।

 जब शाम ढलती, तभी किताब से मेरी आंख हटती थी।

, कभी-कभी मैं सोचती हूं कि किताबें पढ़ने की यह आदत मुझमें कहां से आई।

 घर में तो कहानी की किताबें पढ़ने का वैसा चलन नहीं था।

 बाबा डॉक्टरी की किताबें पढ़ते थे, मां कुरान-हदीस पढ़ती थीं।

 भैया लोग किताबें पढ़ते थे, पर उनकी अधिक रुचि पत्रिकाओं में ही थी।

 शायद यह आदत मुझमें नानी के यहां से लगी, जहां मैं सात-आठ साल तक थी।

 तब मैंने देखा था, शाम होते ही कहानी-उपन्यास की मजलिस जमती थी।

 मंझली या छोटी खाला पढ़ती थीं, बड़े मामा, मंझले मामा, मां, नानी और पड़ोसनें चुपचाप सुनती थीं।

 वहां धार्मिक किताब नहीं, कहानियां और उपन्यास पढ़े जाते थे।

, पढ़ने की आदत ने ही बाद में मुझमें लिखने की रुचि पैदा की।

 स्कूल की ऊंची कक्षा में जाने के बाद रफ कॉपियों में मैंने काफी कहानियां-कविताएं लिख डालीं।

 कक्षा में मेरी इन कॉपियों को लेकर छीना-झपटी होती।

 कस्बे की लघु पत्रिकाओं से लेकर ढाका की बड़ी पत्रिकाओं में लगातार मेरी रचनाएं छपने लगीं।

 स्कूल-कॉलेज के अलावा कहीं जाना निषिद्ध था।

 घर में पिता या बड़े भाई के दोस्तों के आने पर मुझे पर्दे के भीतर चले जाना पड़ता था।

 पर तब तक धर्म से, अंधविश्वास से और नारी-विरोधी प्रथाओं से मैंने खुद को मुक्त कर लिया था।

 मेरे लिए तब अगर कोई उत्सव था, तो वह केवल पुस्तक मेला ही था।

, तब ढाका में विराट पुस्तक मेला लगता था।

 मैंने उसके बारे में केवल सुना ही था, देखा नहीं था।

 मैं 21 फरवरी की सुबह, मेरे भाइयों के खून से रंगी इक्कीस फरवरी क्या मैं भूल सकती हूं, गाते हुए ढाका की सड़कों पर पैदल चलने, शहीद मीनार पर फूल चढ़ाने और पुस्तक मेला में घूम-घूमकर किताबें खरीदने के सपने देखती थी।

 एक दिन सपना सच हुआ।

 मेरी छोटी खाला ढाका विश्वविद्यालय में पढ़ाती थीं।

 मेरी इच्छा जानकर एक दिन वह मुझे ढाका ले गईं।

 लौटने के बाद मैंने बाबा की बेंत खाई।

 पर ढाका जाने का मुझे कोई अफसोस नहीं था।

 तभी से मैंने थप्पड़, घूंसे, बेंत, चाबुक की परवाह नहीं की।

 मैं कहीं भी रहती, ढाका के पुस्तक मेले में पहुंच ही जाती थी।

 इस एक महीने की प्रतीक्षा मैं ग्यारह महीने से करती थी।

 पूरे साल की किताबें इसी एक महीने में खरीदती थी।

 बाबा मुझ पर गरजते थे, ′मेडिकल में पढ़ती हो, कहां आंख में सरसों का तेल डालकर रात भर मेडिकल की किताबें पढ़ोगी, पर तुम पर तो बाहरी किताबों का नशा छा गया है।

 इस जन्म में तुम डॉक्टरी की परीक्षा पास नहीं कर पाओगी।

′, बाबा की भविष्यवाणी सच नहीं हुई।

 मैंने डॉक्टरी की परीक्षा पास की।

 डॉक्टरी करते हुए भी मैं लिखती रहती थी।

 इस तरह मेरी कविताओं, लेखों, कहानियों की किताबें और उपन्यास छपने लगे।

 पुस्तक मेले में इन किताबों की खूब बिक्री होती थी।

 पाठक मेरे साथ बातचीत करते, मेरी किताबों पर मेरे ऑटोग्राफ लेते।

 मैंने केवल लिखने के लिए नहीं लिखा।

 औरतें धर्म और पुरुषसत्तात्मक समाज का किस तरह निशाना बनती हैं, मैंने इन विषयों पर लिखा।

 उदार लोग मेरे प्रशंसक थे।

 लेकिन कट्टरवादी समूह मेरे लिए बाधक बनकर खड़ा हो गया।

 पुस्तक मेले में मुझ पर हमला किया गया, मेरी किताबें जलाई गईं।

 मुझे फांसी देने की मांग करते हुए कट्टरवादियों ने जुलूस निकाले।

 मुझे देश छोड़ने के लिए बाध्य किया गया।

, यूरोप के अपने निर्वासित जीवन में मैं कई पुस्तक मेलों में गई हूं।

 पर वहां मेरा मन नहीं भरा।

 बंगाल का पुस्तक मेला मुझे खींचता है।

 बाद में कोलकाता पुस्तक मेले में मैं आती रही, चाहे मैं कहीं भी क्यों न रहूं।

 वहां मैं पाठकों के बीच बैठती थी, बंगाली कवियों का काव्यपाठ सुनती थी।

 कोलकाता के पुस्तक मेले ने जैसे मुझे मेरा खोया हुआ देश लौटा दिया था।

 जो मेरी मां की भाषा है, जो मेरी भाषा है, जिस भाषा में मैं लिखती, सोचती और सपना देखती हूं-उस भाषा के नजदीक जाकर, पुस्तक मेले में जाकर अपने निर्वासन का दुख जैसे मैं भूल चुकी थी।

 भाषा के आकर्षण से ही मैं एक समय कोलकाता में रहने लगी थी।

 पर तीन साल बीतते-बीतते कोलकाता का व्यवहार भी ढाका सरीखा हो गया।

 पश्चिम बंगाल से भी मुझे बाहर कर दिया गया।

, बांग्लादेश के पुस्तक मेले में मैं पिछले बीस साल से नहीं गई।

 पश्चिम बंगाल के पुस्तक मेले में मैं आठ साल से नहीं गई।

 बांग्ला भाषा की मूलभूमि में एक बांग्ला लेखक को, जिसने बांग्ला में चालीस से भी अधिक किताबें लिखी हैं और जिसे पुरस्कृत भी किया गया है, पुस्तक मेले में घुसने का कोई अधिकार नहीं है।

 दोनों बंगाल आज मेरे खिलाफ हैं।

 मैं जानती हूं कि मेरा दोष क्या है।

 मैंने सच बोला है और मैं धारा के विरुद्ध गई हूं।

 मैंने वे सच उजागर किए हैं, जिन्हें कहा नहीं जाता।

 इसी का खामियाजा मुझे भुगतना पड़ रहा है।

, बचपन में पुस्तक मेले में जाने का जो सपना मैं देखती थी, वह सपना आज भी मैं देखती हूं।

 बंगाल के पुस्तक मेले में न घुस पाने का जो दुख है, उसकी तुलना में पृथ्वी के तमाम सुख मुझे कमतर लगते हैं।

 मेरे लिए जो सबसे बड़ा उत्सव है, उसी से मुझे वंचित कर दिया गया है।

 ठीक है, मैं दूसरे किस्म की लड़की थी।

 पर क्या दूसरी किस्म की औरत को इस समाज में जीने का अधिकार नहीं है।

 सभी लोग तो समझौता करके नहीं जी सकते, न ही वे हमेशा सोच-समझकर बोलने की आदत डाल सकते हैं।

,  ="-: ;"– तस्लीमा नसरीन ,  ="-: ;"सभार- (अमर उजाला, 31.10.2015)।

