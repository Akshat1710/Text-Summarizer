नेपाल भी चला पाक की चाल (दैनिक ट्रिब्यून)।

शमसुल होदा को क्या भारत नहीं लाया जा सकता।

 क्यों कानपुर रेल हादसे की जांच कर रही एटीएस को नेपाल में जाकर पूछताछ करनी है।

 क्या इसके पीछे चीन और पाकिस्तान की ओर से अप्रत्यक्ष दबाव प्रचंड सरकार पर है।

 ये तमाम सवाल भारत-नेपाल संबंधों के इर्द-गिर्द हैं, जिन्हें लेकर ‘जितने मुंह, उतनी बातें’ का माहौल बना हुआ है।

 भारत, अमेरिका बन नहीं सकता, जिसने 911 के बाद पाकिस्तान-अफग़ानिस्तान से पचासों संदेहास्पद लोगों को उठा लिया था।

 ये लोग वर्षों ग्वांतानामों में कै़द थे।

 पड़ोसी नेपाल इतना भी कमज़ोर नहीं कि वहां से अभियुक्तों को उठा लिया जाए।

 कानपुर रेल हादसे के आईएसआई कनेक्शन पर हो रही जांच कहां तक आगे बढ़ेगी, इस बारे में अभी कुछ कहना जल्दबाज़ी होगी।

मोदी सरकार ने प्रधानमंत्री प्रचंड से नहीं पूछा कि राजधानी काठमांडो में पांच फरवरी को ‘कश्मीर सॉलिडरिटी डे’ मनाने से पाकिस्तान के कूटनीतिकों को क्यों नहीं रोका गया।

 कश्मीर एकता के नाम पर पाकिस्तान नेपाल में नये सिरे से रणनीतिक नाकेबंदी में लग गया है।

 कश्मीर एकजुटता दिवस में नेपाल के कौन-कौन से महानुभाव शरीक थे, फेसबुक पर देख सकते हैं।

 इनमें नेपाल के एक पूर्व पत्रकार भी अतिथि थे, जो कुछ वर्षों तक मास्को में नेपाल के राजदूत रह चुके हैं।

 क्या नेपाल में कश्मीर के नाम पर कुछ बड़ा पक रहा है, जिसके वास्ते रूस और चीन को भरोसे में लिया गया है।

एंबेसडर मज़हर जावेद से पहले कश्मीरी मूल के पाक राजदूत अरशद सऊद ख़ोसा अकसर काठमांडो के दरबार मार्ग स्थित कश्मीरी जामा मस्जिद में दिखते थे।

 एम्बेसडर ख़ोसा के रिटायर होने के बाद, बर्लिन दूतावास से काठमांडो आये मज़हर जावेद ने ‘मिशन कश्मीर’ संभाल लिया है।

 मज़हर जावेद ने बर्लिन में भी कश्मीर दिवस ख़ूब मनाया है।

 दरअसल, यह बीमारी दिल्ली स्थित पाक उच्चायुक्त अब्दुल बासित की दी हुई है।

 बासित, जब बर्लिन में तैनात थे, उन्होंने कश्मीर एकता दिवस के बहाने ख़ूब ज़हर घोला और मोटा पैसा भी बनाया।

 आईएसआई के ज़रिये कश्मीर सॉलिडरिटी डे के वास्ते विशेष फंड हर साल जारी होता है।

इस पूरे प्रकरण में कूटनीतिक ‘इम्यूनिटी’ का पाकिस्तान जमकर दुरुपयोग कर रहा है।

 1961 में हस्ताक्षर किये विएना कनवेंशन के अनुच्छेद 22 की बाध्यता है कि काठमांडो स्थित पाक दूतावास में कौंसिलर जावेद उमरानी, मिलिट्री अताशी कर्नल अब्बास अली से दस दिन पहले गिरफ्तार आईएसआई एजेंट शमसुल होदा के बारे में नहीं पूछा जा सकता।

 सवाल है कि शमसुल होदा बिना ‘हैंडलर’ के कैसे काम कर सकता है।

 उदाहरण के लिए, पाक दूतावास में फर्स्ट सेक्रेटरी अरशद चीमा 24 दिसंबर 1999 को इंडियन एयरलांइस का विमान ‘आईसी-814’ को हाईजैक करने वालों के ‘हैंडलर’ रह चुके थे, नेपाल पुलिस ने तब उन्हें हाथ नहीं लगाया।

 फिर भी चीमा के पाप का घड़ा एक दिन भरा।

 अप्रैल 2001 में एक ऐसा समय आया जब अरशद चीमा, उनकी बेगम रूबीना चीमा, 16 किलो विस्फोटक के साथ गिरफ्तार किये गये।

 चीमा, नेपाल से निकाले जाने वाले दूसरे पाक डिप्लोमेट थे।

ताज़ा प्रकरण में नेपाल पुलिस ने शमसुल होदा, ब्रज किशोर गिरी, मोजाहिर अंसारी, उमेश कुमार कुर्मी, आशीष सिंह जैसे चार अभियुक्तों को पेश कर अपनी खाल बचाई है।

 नेपाल सरकार की ओर से यह संदेश दिया गया है कि हम त्वरित कार्रवाई करते हैं।

 यों, रेल आतंक के मामले में पकड़े गये लोगों के नामों को देखकर लगता है कि आतंकवादी का कोई मजहब नहीं होता।

 आईएसआई गै़र मुस्लिम को भी एजेंट बहाल कर रही है, ऐसे नज़ीर कई बार प्रस्तुत हुए हैं।

आईएसआई एजेंट होदा को दुबई से प्रत्यर्पण कराने में यूएई सरकार की सक्रियता के कई अर्थ निकाले जा सकते हैं।

 क्राउन प्रिंस शेख़ मोहम्मद बिन जायेद 26 जनवरी को गणतंत्र दिवस के अवसर पर भारत सरकार के मुख्य अतिथि थे।

 उसी समय यह कहानी पक रही थी कि आतंक का एक अभियुक्त शमसुल होदा दुबई में है।

 भारतीय विदेश मंत्रालय में मध्य-पूर्व मामलों को देखने वाला डेस्क इस बात से यूएई से आये उच्चस्तरीय मेहमानों को अवगत करा चुका था।

 होदा चूंकि नेपाल का नागरिक है, और नेपाल सरकार पहले से उसके प्रत्यर्पण का आग्रह कर चुकी थी, इसलिए शमसुल होदा को सीधा नयी दिल्ली नहीं भेजा जा सकता था।

 भारत-नेपाल प्रत्यर्पण संधि में कुछ एक ऐसा पेच है, जिसका फायदा नेपाल में भूमिगत आतंकी उठाते रहे हैं।

 नेपाल में पचासों पाकिस्तानी जाली भारतीय करेंसी, विस्फोटकों के साथ पकड़े जाते रहे, लेकिन पाकिस्तानी दबाव के कारण उनका भारत प्रत्यर्पण कभी नहीं हो पाया।

एक समय था जब खालिस्तान आंदोलन अपने चरम पर था, उन दिनों नेपाल अतिवाद का अभयारण्य हुआ करता था।

 प्रताप सिंह कैरो का हत्यारा सुच्चा सिंह, एक और अतिवादी गुरबचन सिंह मनोचाहल का नेपाल में पकड़ा जाना चंद उदाहरण हैं।

 खालिस्तान आंदोलन के अस्त होने के बाद नेपाल में उसकी जड़ें जानें कहां ग़ायब-सी हो गईं।

 मगर, कश्मीर जब भी सुलगता है, उसका धुआं काठमांडो की वादियों में भी दिखता है।

 आईबी के पूर्व ज्वाइंट डायरेक्टर एम.के. धर ने ऑन द रिकार्ड माना था कि आईएसआई ने 1985 से 2001 के बीच सिर्फ़ काठमांडो में डेढ़ सौ से अधिक कश्मीरी गुर्गे तैयार किये थे, जो घाटी से निकल कर नेपाल पहुंचे थे।

रॉ के प्रमुख रहे विक्रम सूद ने भी एक बातचीत में स्वीकार किया था कि हमने आईबी के साथ मिलकर नेपाल में कई ‘कोवर्ट ऑपरेशन’ किये, जिसमें कश्मीरी अतिवादियों को वहां से उठा लाने में भारतीय सुरक्षा एजेंसियां सफल रही थीं।

 ऐसे लोगों की गिरफ्तारी कभी दिल्ली, तो कभी भारत के दूसरे इलाक़ों में दिखा दी जाती थी।

 लश्कर आतंकी मोहम्मद उमर मदनी ऐसे लोगों में था, जिसे काठमांडो से उठाकर दिल्ली में गिरफ्तारी दिखाई गई थी।

 मार्च 1993 के मुंबई विस्फोटों के मुख्य अभियुक्तों में से एक याकूब मेमन काठमांडो में पकड़ा गया था, जो वहां यूसुफ अहमद मोहम्मद के नाम से रह रहा था।

 याकूब मेमन की गिरफ्तारी नेपाल पुलिस से ख़रीदी गई थी और एक ‘कोवर्ट ऑपरेशन’ के तहत उसे काठमांडो से दिल्ली लाया गया।

याकूब मेमन को उठा लाने की घटना को 1994 की सबसे कामयाब खुफिया सर्जिकल स्ट्राइक कह सकते हैं, जिसमें आईएसआई को गहरी शिकस्त दी गई थी।

 मगर, तत्कालीन सरकार ने उसका ढोल नहीं पीटा।

 नेपाली प्रतिक्रियावादियों से सत्ताधारी महफूज़ रहें, इस वजह से नयी दिल्ली में बैठे भारत सरकार के मुखिया प्रचार से परहेज करते रहे।

 आज की तारीख़ में भारत-नेपाल के बीच ऐसे खुफिया सहयोग और तालमेल में क्यों कमी आ गई।

 यह वास्तव में चिंता का विषय है।

 इसी का लाभ कुछ अरसे से काठमांडो स्थित पाक दूतावास उठा रहा है।

– पुष्परंजन।

सौजन्य- दैनिक ट्रिब्यून।

