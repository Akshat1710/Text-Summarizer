ट्रंप से बदलने की उम्मीद मत पालिए (हिन्दुस्तान)।

लोग फिर भी उम्मीद करेंगे, भले ही जो हुआ है, वह उनकी चाहत के मुताबिक नहीं।

 जब मैं न्यूयॉर्क में यह सब लिख रहा हूं, तब तक इस शहर का बेटा अमेरिका का अगला राष्ट्रपति चुना जा चुका है और जो राजनीतिक पंडित न्यूज चैनलों पर कुछ अलग ही नतीजे की संभावना जता रहे थे, वे शर्मिंदगी के साथ मरहम लगाने वाले अंदाज में यह कह रहे हैं कि राष्ट्रपति डोनाल्ड ट्रंप उम्मीदवार ट्रंप से बेहतर इंसान साबित होंगे।

 उनकी धारणा है कि अमेरिका के शीर्ष पद पर बैठे शख्स के ऊपर इतनी अहम जिम्मेदारियां होती हैं कि वे ट्रंप को कुछ उदार व विनम्र बनाएंगी और उन्हें अपने अतिवादी नजरिये और वादों को त्यागने के लिए बाध्य करेंगी, क्योंकि तब एक विविधताओं से भरे, गहरे तक विभाजित देश और अस्त-व्यस्त दुनिया की जटिल हकीकत उनके सामने होगी।

, कुछ ऐसा ही सकारात्मक विभ्रम विशाखापट्टनम के विशाखा वैली स्कूल के शिक्षकों ने पाला था कि 11वीं कक्षा के शरारती छात्र को स्कूल का उप-कप्तान बनाना उसे एक आदर्श छात्र के रूप में बदल देगा।

 लेकिन यह तरकीब कारगर साबित नहीं हुई।

 उप-कप्तान बनने का सत्ता-मद मेरे माथे में चढ़ आया और मैं पहले से कहीं ज्यादा उत्पाती बन गया था।

 ट्रंप के मामले में भी यह तरकीब काम नहीं करेगी।

 एक तो उन्हें सत्ता का अधिकार किसी ने सौंपा नहीं है, बल्कि उन्होंने काफी मुश्किल तरीके से, शायद सबसे कठिन तरीके से यह जनादेश जीता है।

 फिर, यह सोचने की भी कोई वजह नजर नहीं आती कि जिन्होंने उन्हें यह जनादेश दिया है, वे ह्वाइट हाउस में पहुंचने के बाद ट्रंप के आचरण में कोई बदलाव, या उनकी आक्रामकता में कोई नरमी देखना चाहते हैं।

 बल्कि इसके उलट सच यह है कि वे चाहते हैं कि ट्रंप उत्पाती बनें, क्योंकि उनका मानना है कि इसी तरह ‘मेक अमेरिका ग्रेट अमेरिका’ का लक्ष्य हासिल हो सकता है।

, डोनाल्ड ट्रंप हमेशा से यह जानते थे कि मतदाता क्या चाहते हैं।

 यही वजह है कि उम्मीदवारी का चुनाव जीतने के बाद उन्होंने रिपब्लिकन पार्टी की ‘केंद्रीय बिंदु की ओर लौटने’और राजनीतिक पंडितों की नसीहतों को कूड़ेदान में डाल दिया।

 अमेरिका में राष्ट्रपति चुनाव की राजनीति का एक पुराना ढर्रा है कि स्मार्ट उम्मीदवार अपनी पार्टी के अतिवादियों को आकर्षित करके अक्सर उम्मीदवारी का चुनाव जीतते हैं और फिर आम चुनाव में बीच का रास्ता अपना लेते हैं।

 पर ट्रंप ने ऐसा करने से इनकार कर दिया- उन्होंने पूरे अभियान के दौरान अपनी आक्रामकता नहीं छोड़ी और उनके इस हठीले रुख का फायदा भी उन्हें मिला है।

, अगर मतदाताओं की चिंता ने ट्रंप को आत्म-संयम के लिए प्रेरित नहीं किया, तो फिर इस बात की कोई उम्मीद नहीं कि रिपब्लिकन पार्टी उन पर संयम थोपने में कामयाब हो जाएगी।

 उन्हें यह जीत पार्टी के शालीन लोगों के विरोध के बावजूद मिली है, और उन्होंने किसी भी रूप में उनके प्रति अपनी कृतज्ञता नहीं जताई है।

 इस बात की ज्यादा संभावना है कि कांग्रेस के रिपब्लिकन सदस्य अपने राष्ट्रपति के संकेतों को समझकर ही कदम उठाएंगे, जबकि उनके समर्थक ज्यादा आक्रामक रुख अख्तियार करेंगे।

 न्यू जर्सी के गवर्नर क्रिस क्रिस्टी और न्यूयॉर्क के पूर्व मेयर रुडी गुलियानी की नजीर हमारे सामने है, जो ट्रंप के प्रचार अभियान से जुड़ने के बाद उन्माद की हद तक आक्रामक होते चले गए।

, फिर डोनाल्ड ट्रंप जब संयमी बनने की प्रेरणा हासिल करने के लिए दुनिया के नक्शे पर अपनी निगाह घुमाएंगे, तो उन्हें ऐसे मार-तमाम नेता दिखेंगे, जिनकी शिनाख्त वह एक ‘सख्त’ इंसान के तौर पर करना चाहेंगे।

 ये नेता न सिर्फ अपने निर्मम कृत्यों के लिए चर्चित हैं, बल्कि उनके देश की जनता इसके लिए उन्हें दंडित करने या तख्त से उतारने की बजाय उनकी सराहना ही करती है।

 रूस के राष्ट्रपति व्लादिमीर पुतिन और तुर्की के सदर रिसेप एर्दोगन से लेकर फिलीपींस के रोड्रिगो दुतेर्ते तक अपने मतदाताओं द्वारा खूब सराहे जाते हैं।

, राष्ट्रपति पद की शपथ लेने के बाद जल्द ही डोनाल्ड ट्रंप नेताओं के उस क्लब में शामिल हो सकते हैं, जो फ्रांस की कट्टरपंथी नेता मैरिना ली पेन की घिनौनी तकरीर की खुलकर हिमायत करते हैं।

 इसका मतलब यह होगा कि संयुक्त राष्ट्र सुरक्षा परिषद के पांच स्थायी सदस्यों में से चार देशों में दक्षिणपंथी अतिवादी शासकों की हुकूमत होगी- अमेरिका, रूस, फ्रांस और ब्रिटेन।

 यह चीन के निरंकुश शासक शी जिनपिंग को उदारपंथी प्रगतिशीलता का इकलौता नुमाइंदा बना देगा।

, कुछ राजनीतिक पंडितों का कहना है कि आर्थिक जरूरतें ट्रंप को मध्यमार्ग अपनाने के लिए बाध्य करेंगी।

 आखिर, वह एक कारोबारी हैं, जो बाजार और व्यापार के नजरिये को बेहतर समझ सकते हैं।

 लेकिन कारोबारी दुनिया में ट्रंप का इतिहास एक ऐसे व्यवसायी का रहा है, जो बेहद लापरवाही से जोखिम भरे फैसले लेता है और दिवालिया तक हुआ।

 बहरहाल, एक रियल इस्टेट कंपनी और कुछ हजार लोगों के साथ आप ऐसा कर सकते हैं, मगर एक देश का प्रबंधन बिल्कुल अलग बात है।

 अंतरराष्ट्रीय व्यापार समझौतों के बारे में ट्रंप का जो रुख है, वह बताता है कि वह तेज पहलकदमी वाले शख्स हैं और अमेरिकी अर्थव्यवस्था व दुनिया को और खोलना चाहेंगे।

 सिर्फ यही एक बात है, जो यह संभावना दिखाती है कि टं्रप उदार बन सकते हैं।

 मगर यह मानना सचमुच हास्यास्पद ही होगा कि आधुनिक दौर के किसी भी शालीन, परोपकारी राजनेता को एक नस्लवादी, टैक्स चोर और औरतों की बेइज्जती करने वाले से कोई फर्क नहीं पड़ेगा।

 अगर डोनाल्ड ट्रंप में सही और गलत को परखने की सलाहियत है, तो उन्होंने इसे दशकों तक छिपाए रखा है, और अब यदि वह इसे जाहिर करते हैं, तो यह उनकी जीत से भी कहीं ज्यादा चौंकाने वाली बात होगी।

, इस साल की शुरुआत में, ब्रेग्जिट जनमत-सर्वेक्षण के दौरान मैं लंदन में था।

 उस वक्त भी भौंचक सियासी नजूमियों ने उम्मीदें बांटनी शुरू कर दी थीं।

 लेकिन मेरे लिए बीबीसी रेडियो पर उस एफ्रो-कैरेबियाई महिला की टिप्पणी सबसे यादगार थी, जिससे यह पूछा गया था कि क्या आप सोचती हैं कि ब्रिटेन के यूरोपीय संघ से अलग होने का घृणित अभियान चलाने वाले बोरिस जॉनसन शायद इस जीत के बाद अब मित्रता के बारे में सोचें।

 उस महिला ने तल्ख लहजे में इसका जवाब दिया था- ‘यह असली दुनिया है, डिज्नी वल्र्ड नहीं।

 राक्षस कभी मनोहारी नटखट मानुष नहीं बन सकता।

 वह हमेशा राक्षस ही रहेगा।

’, इसलिए अपने को मासूम बच्चा मत बनाइए: डोनाल्ड ट्रंप पर किसी संयम का कोई रंग नहीं चढ़ने वाला।

 न अमेरिकी राजनीतिक प्रक्रिया के भीतर से, जिसे उन्होंने अपने कौशल से एकदम ध्वस्त कर दिया है, और न ही बाहरी दुनिया का।

 राष्ट्रपति डोनाल्ड ट्रंप को हमने जैसा देखा है और उनके बारे में हम जो कहते रहे हैं, आगे भी हम उन्हें बिल्कुल वैसा ही पाएंगे।

, लेखक- बॉबी घोष, प्रधान संपादक, हिन्दुस्तान टाइम्स।

सौजन्य- हिन्दुस्तान,11-11-20116।

