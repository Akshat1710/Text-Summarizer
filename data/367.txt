भागीदारी का जटिल सवाल (दैनिक जागरण)।

आरक्षण को लेकर किस तरह नित-नई मांगें सामने आ रही हैं, इसका ताजा प्रमाण है क्रिकेट टीम में भी दलित कोटे की मांग।

 यह नई मांग है, लेकिन पिछले कुछ समय से कई ऐसी जातियां खुद को आरक्षण के दायरे में लाने की बार-बार मांग कर रही हैं जो अभी तक अपने लिए आरक्षण जरूरी नहीं समझ रही थीं।

 कुछ जातियां ऐसी भी हैं जो पिछड़ी जातियों में शामिल हैं, लेकिन वे अनूसूचित जाति या जनजाति का दर्जा चाहती हैं।

 बीते दिनों उत्तर प्रदेश सरकार ने राज्य की 17 अति पिछड़ी जातियों को अनुसूचित जाति में परिभाषित करते हुए अपना पुराना एजेंडा लागू करने के साथ चुनाव के पहले दूसरे राजनीतिक दलों के सामने चुनौती पेश करने की कोशिश की।

 दूसरे दलों ने फैसले की नीयत, समय और प्रक्रिया पर तो सवाल उठाया, लेकिन वे खुलकर उसका विरोध करने की हिम्मत नहीं कर पाए।

 अनुसूचित जाति आयोग के पूर्व चेयरमैन पीएल पूनिया ने इसे अनुच्छेद 341 की निर्धारित प्रकिया का उल्लंघन बताया वहीं उत्तर प्रदेश पिछड़ा वर्ग आयोग के चेयरमैन का कहना था कि इस निर्णय पर केंद्र सरकार या संसद का कोई दखल नहीं बनता, क्योंकि इन 17 अति पिछड़ी जातियों में से 14 जातियां तो पहले ही अन्य प्रदेशों में अनुसूचित जाति में शामिल हैं।

 कुछ लोगों ने इसे अखिलेश सरकार के विकास के एजेंडे पर जातिगत राजनीति के हावी होने के आरोप लगाया, लेकिन वे यह भूल गए कि आरक्षण हाशिये के समाज की भागीदारी का सवाल है।

 अमत्र्य सेन जैसे अर्थशास्त्री मानते रहे हैं कि वंचित समाज की भागीदारी के बिना समग्र विकास का सपना नहीं देखा जा सकता।

 समाजवादी खेमा वैसे भी पिछड़े वर्ग के मोर्चे पर आजादी के बाद से ही सबसे ज्यादा मुखर रहा है।

 सपा की पिछली सरकार ने 2004 में भी केंद्र को 17 अतिपिछड़ी जातियों को अनुसूचित जातियों में शामिल करने का प्रस्ताव भेजा था और 2005 में इन्हीं 17 अतिपिछड़ी जातियों को सपा ने अनुसूचित जाति को मिल रही सुविधा देने का आदेश जारी किया था, जिसे बाद में हाईकोर्ट ने प्रतिबंधित कर दिया।

 इसके बाद अखिलेश सरकार ने यह प्रस्ताव पुन: केंद्र सरकार को भेजा।

 इस राजनीतिक शीर्षासन के अलावा इस मसले का एक सामाजिक पक्ष भी है।

 कुछ अति पिछड़ी जातियों की दशा दलितों से भी बदतर हंै।

 पिछले साल आई फिल्म दशरथ मांझी ने दिखाया कि किस प्रकार ये जातियां चूहे मारकर अपना पेट भरती हैं और इलाज के अभाव में गर्भवती महिलाएं दम तोड़ देती हैं।

 कुछ चिंतक यह भी कहते हैं कि अति पिछड़ी जातियों और दलितों में केवल नाम का फर्क है और यही फर्क उन्हें सरकारी सुविधाओं से वंचित रखता है।

 मसलन उत्तर प्रदेश में शिल्पकार अनुसूचित जाति में है, लेकिन कुम्हार ओबीसी में हैं, मझवार अनुसूचित जाति में है, लेकिन केवट, मल्लाह, निषाद आदि ओबीसी में।

 इसी तरह मध्य प्रदेश में कुम्हार अनुसूचित जाति में दर्ज हैं।

 अन्य राज्यों में भी ऐसी ही विसंगतियां हैं और इसीलिए अतिपिछड़ों के कुछ पैरोकार यह कहते हैं कि अतिपिछड़ों को पिछड़े वर्ग की चंद सक्षम जातियों के बराबर खड़ा किया जा रहा है, जबकि हमें तो अपना हक दलितों के कोटे में चाहिए।

 आज जो लोग सियासी जमातों पर पिछड़ों को बांटने का आरोप लगाते हैं उनको पता होना चाहिए कि ये दूरियां पिछड़ों में अगड़ों की देन हैं।

 पिछड़े वर्ग की बड़ी जातियां हमेशा अति पिछड़ों की समस्याओं पर उदासीन रही हैं।

 इसका असर यह रहा कि अति पिछड़ी जातियों ने पिछड़े वर्ग की बड़ी जातियों से चुनाव में बदला लिया।

 यही हाल दलितों और महादलितों का भी रहा।

 नीतीश कुमार ने तो बिहार में एक महादलित आयोग बनाकर इसका राजनीतिक फायदा भी उठाया।

बिहार में अति पिछड़ी जातियों के लिए कर्पूरी ठाकुर फार्मूला भी लागू है, लेकिन उसका इस्तेमाल दूसरे राज्यों में नहीं किया गया।

 पिछड़े वर्ग से लगभग आठ मुख्यमंत्री देश के विभिन्न राज्यों में हैं, लेकिन किसी ने भी अतिपिछड़ों के लिए होमवर्क करने की जहमत नहीं उठायी।

 मंडल आयोग के एक सदस्य एलआर नायक इस खतरे से भलीभांति अवगत थे इसलिए उन्होंने पिछड़ों के आरक्षण को दो भागों में बांटने की वकालत की थी और आगाह करते हुए कहा था कि अगर ऐसा नहीं हुआ तो बड़ी मछलियां सारा चारा खा जाएंगी।

 राजनीतिक एवं सामाजिक चिंतक डॉ. राममनोहर लोहिया पिछड़ों को किसान और कारीगर जातियों का समन्वय कहते थे।

 वह उनकी पहचान स्पष्ट करने और उनका वाजिब हक देने की वकालत करते थे।

 आज पिछड़ों और अति पिछड़ों की समस्या किसान और कारीगर के सवाल पर आसानी से सुलझाई जा सकती है।

 एक समय उत्तर प्रदेश में बहुगुणा सरकार ने आरक्षण के सवाल पर छेदीलाल साथी आयोग का गठन किया था।

 उन्होंने भी पिछड़ों के आरक्षण का दायरा बढ़ाते हुए इसे 29 प्रतिशत करने और किसान, कारीगर एवं पसमांदा मुसलमानों के लिए तीन अलग-अलग कोटा करने की सिफारिश की थी।

मंडल आयोग को 25 साल होने को आए, लेकिन आरक्षण का एक समग्र पुनरावलोकन करने की बात कहीं नहीं हुई।

 दलितों और आदिवासियों को उनकी आबादी के अनुपात में आरक्षण हासिल है, लेकिन पिछड़ों को नहीं, जबकि तमिलनाडु में 69 फीसद आरक्षण लागू है।

 27 फीसद आरक्षण के बावजूद केंद्रीय नौकरियों में आज भी पिछड़े वर्ग की हिस्सेदारी 12 प्रतिशत से भी कम है।

 ऐसा क्यों है, इस सवाल का जवाब कोई नहीं देना चाहता।

मराठा, जाट और पाटीदार जो कभी आरक्षण के विरुद्ध दलील देते थे वे अब आरक्षण चाह रहे हैं।

 आरक्षण की मांग लगातार बढ़ रही है, लेकिन पिछड़ों का आबादी के अनुपात में कोटा बढ़ाने का सवाल कोई नहीं उठा रहा है।

 भाजपा और कांग्रेस दोनों अति पिछड़ों को वक्त के साथ अलग से कोटा देने की हिमायती हो गई हैं, लेकिन कोई ठोस पहल नहीं कर रही हैं।

 आरक्षण के किंतु-परंतु पर सब मुखर हैं, लेकिन जाति जनगणना के आंकड़े जारी करने की बात कोई नहीं कर रहा है।

 जनगणना के आंकड़ों से यह तथ्य तो सामने आएगा कि किसको कितना मिला और किसी की क्या आर्थिक हैसियत है।

 आरक्षण का सवाल भागीदारी का भी सवाल है और उसे बेहतर तरीके से सुलझाने की जरूरत है।

 आखिर ये आंकड़े कब तक गोपनीय रखे जाएंगे।

 क्या ये इसलिए सार्वजनिक नहीं किए जा रहे कि ऐसा होते ही विकास के दावे की पोल खुल सकती है।

 लेखक कुमार कौशलेंद्र, ऑल इंडिया बैकवर्ड इंप्लाइज फेडरेशन के संयोजक हैं , सौजन्य – दैनिक जागरण।

