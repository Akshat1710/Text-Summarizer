राज्यों के चुनाव में नोटबंदी सहित कई मुद्‌दों का फैसला (दैनिक जागरण)।

पांच राज्यों के लिए चुनाव कार्यक्रम की घोषणा हो गई है।

 इन पांच राज्यों में पंजाब, गोवा, उत्तराखंड और मणिपुर भी है, लेकिन नज़रें उत्तरप्रदेश पर रहेंगी, क्योंकि इससे 20 करोड़ की आबादी प्रभावित होगी।

 फिर यह सत्तारूढ़ यादव परिवार और समाजवादी पार्टी में विभाजन के कारण भी चर्चित रहा है।

उत्तर प्रदेश इसलिए भी महत्वपूर्ण है कि वहां चुनाव परिणाम उन सब वजहों से प्रभावित होते रहे हैं, जो हमारी लोकतांत्रिक प्रणाली की खामियां रही हैं।

 जाति, धर्म, संप्रदाय, क्षेत्रीयता आदि अनेक तत्व नतीजे को प्रभावित करते हैं।

 इसके अलावा धनबल व बाहुबल का खुला इस्तेमाल अलग समस्या है।

 सुप्रीम कोर्ट की संवैधानिक पीठ ने हाल ही में फिर पुष्टि की है कि चुनाव में धर्म, जाति, नस्ल आदि के नाम पर वोट मांगा तो निर्वाचन रद्‌द हो सकता है।

 दरअसल, यह प्रावधान पहले ही जनप्रतिनिधित्व कानून और आईपीसी की धाराओं में मौजूद है लेकिन, राजनीतिक दल बच निकलने की गलियां निकाल ही लेते हैं।

 अमेरिका के पूर्व राष्ट्रपति फ्रेंकलिन रूजवेल्ट ने कहा था कि लोकतंत्र तब तक सफल नहीं हो सकता, जब तक कि मतदाता बुद्धिमत्ता से अपना प्रत्याशी नहीं चुनते, इसलिए लोकतंत्र की रक्षा करने वाला कोई असली तत्व है तो वह है शिक्षा।

 यह बात भारत और खासतौर पर उत्तर प्रदेश से ज्यादा कहां लागू होती है।

 शिक्षा की दशा क्या है हम जानते हैं।

बहरहाल, यह तो दीर्घावधि मसला है।

 पंजाब को देखें तो वहां सत्तारूढ़ भाजपा-अकाली और कांग्रेस ही आमने-सामने नहीं हैं, उन दोनों के सामने आम आदमी पार्टी की चुनौती भी है।

 उसे साबित करना है कि वह दिल्ली तक सीमित संयोग नहीं है।

 मणिपुर में देखना होगा कि रणनीतिक रूप से जिलों की सीमाएं तय करने का कांग्रेस को फायदा मिलेगा या नहीं, जिसके कारण जनता को नगाओं की आर्थिक नाकेबंदी भुगतनी पड़ रही है।

 गोवा में मनोहर पर्रिकर की अनुपस्थिति के अलावा भाजपा को आरएसएस के एक प्रभावी गुट के विद्रोह का भी सामना करना है।

 बेशक, पर्यवेक्षक इन चुनावों को नोटबंदी पर मतदाताओं के फैसले के रूप में भी देखेंगे।

 यह बैरोमीटर 403 विधानसभा सीटों वाले उत्तप्रदेश में ज्यादा लागू होगा, जहां से भाजपा के पास अभी एक-चौथाई सांसद हैं।

 यहां अच्छे प्रदर्शन से प्रधानमंत्री नरेंद्र मोदी की स्थिति मजबूत होगी।

, सौजन्य – दैनिक जागरण।

