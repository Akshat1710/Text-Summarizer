एक खिलाड़ी जिसने विपरीत परिस्थितियों को मात दी (हिन्दुस्तान)।

भारतीय टीम दसवें क्रिकेट विश्व कप में 24 मार्च, 2011 को ऑस्ट्रेलिया के खिलाफ क्वार्टर फाइनल खेल रही थी।

 एक बड़े वर्ग का मानना था कि विश्व कप में भारत का सफर इसी मैच पर थम जाएगा।

 261 रनों के लक्ष्य का पीछा करते हुए जब भारत की आधी टीम पौने दो सौ के करीब पैविलियन लौट गई, तब यह बात ठीक भी लगने लगी।

 उन मुश्किल परिस्थितियों और दबाव में युवराज सिंह ने करिश्मा दिखाते हुए अर्द्धशतक लगाया और ऑस्ट्रेलिया को विश्व कप से बाहर का रास्ता दिखा दिया।

 उस दिन जब युवराज सिंह प्रेस कॉन्फ्रेंस में पहुंचे, तो उनके लिए बाकायदा तालियां बजाई गईं।

 मीडिया और युवराज सिंह में कभी बहुत अच्छा रिश्ता नहीं रहा, इसलिए युवराज के लिए वह चौंकने वाला अनुभव था।

 उन्होंने उस रोज कहा- मुझे लग रहा है कि आज मैंने कुछ अच्छा किया है, तभी तालियां बज रही हैं।

 करीब छह साल बाद बीते गुरुवार को कटक में भी कुछ ऐसा ही हुआ।

 25 रन पर तीन विकेट खो चुकी भारतीय टीम की पारी को संभालने और उसके बाद अपने करियर का सर्वश्रेष्ठ स्कोर बनाने का काम युवराज सिंह ने किया।

 उन्होंने सिर्फ 127 गेंदों पर 150 रनों की पारी खेली।

 इस पारी के बाद जब वह कैमरे के सामने आए, तो उन्होंने साल 2011 के विश्व कप का जिक्र किया।

 युवराज सिंह 2011 विश्व कप के ‘मैन ऑफ द सीरीज’ थे।

, यह अलग बात है कि उस विश्व कप के तुरंत बाद का वक्त युवराज सिंह के लिए जिंदगी के सबसे कठिन लम्हों में शुमार है।

 विश्व कप के ठीक बाद युवराज सिंह को पता चला था कि उन्हें एक दुर्लभ किस्म का कैंसर है।

 तबियत तो उनकी विश्व कप के दौरान ही बिगड़ने लगी थी, लेकिन वह टालते रहे।

 डर था कि अगर कुछ गंभीर बात हुई, तो डॉक्टर उन्हें खेलने से मना कर देंगे, और वह उस वक्त हर कीमत पर खेलना चाहते थे।

 विश्व कप के मैचों को याद कीजिए।

 आपको मैदान में खांसते-हांफते युवराज सिंह की तस्वीरें याद आ जाएंगी।

 टीम को चैंपियन बनाने के बाद युवराज सिंह ने कप थामा।

 कप पकड़कर रोए।

 उस वक्त तक भी उन्हें यह अंदाजा नहीं था कि आने वाला वक्त सिर्फ उन्हें नहीं, बल्कि उनके तमाम चाहने वालों को रूलाने वाला है।

 कैंसर की खबर एक तूफान की तरह आई।

 मगर युवराज ने उस तूफान का डटकर सामना किया।

 वह इलाज के लिए अमेरिका गए।

 वहां करीब दो महीने उनका इलाज हुआ।

 कैंसर के इलाज के दौरान युवराज सिंह ने लांस आर्मस्ट्रांग की किताब पढ़ी।

 किताब ने उन्हें कैंसर से लड़ने और जिंदगी को जीने की प्रेरणा दी।

 युवराज ने कभी खुद को टूटने नहीं दिया।

 इस दौरान भी वह मिलने आने वाले लोगों को चुटकुले सुनाते रहे।

 कीमोथैरेपी और रेडिएशन के दौरान जब बाल झड़ गए, तो उन्होंने खुद ही अपनी तस्वीर सोशल नेटवर्किंग साइट पर पोस्ट की।

 आखिर कैंसर को हार माननी पड़ी।

 कटक की जबर्दस्त पारी के बाद वीरेंद्र सहवाग ने भी ऐसी ही एक फोटो सोशल मीडिया पर डाली।

, कटक में मैच जिताने वाले सैकड़े को जड़ने के बाद युवराज का जश्न भी बहुत कुछ कह रहा था।

 उन्होंने अपने बल्ले को छाती पर कई बार ठोंका।

 यह इसका इशारा था कि उन्हें दुनिया के सामने कुछ साबित करने की बजाय अपने आप को कुछ साबित करना था।

 उन्हें यह साबित करना था कि वह अब भी अंतरराष्ट्रीय क्रिकेट खेलने के लायक हैं।

 मैदान पर भले ही वह इंग्लैंड की टीम को हराने के लिए खेलते दिख रहे थे, लेेकिन उनकी इस पारी ने कैंसर जैसे रोग को पूरी तरह मात दे दी थी।

, कैंसर से वापसी के बाद युवराज सिंह को टीम इंडिया में कभी पक्की जगह नहीं मिल पाई।

 उन्होंने खुद ही बताया कि उनके मन में क्रिकेट छोड़ने तक का ख्याल आ गया था, पर मेहनत बरकरार रखी।

 घरेलू क्रिकेट में अच्छा प्रदर्शन करते रहे।

 मैदान में पसीना बहाते रहे।

 कटक की पारी इसी मेहनत का नतीजा है।

 यह मेहनत, लगन और फिटनेस अगर युवराज सिंह के साथ बनी रही, तो आने वाले बड़े टूर्नामेंट्स में वह मैचों का नतीजा बदल सकते हैं।

 उम्र के लिहाज से भी उनके अंदर अभी काफी क्रिकेट बाकी है।

 भारत को युवी जैसे करिश्माई खिलाड़ी की जरूरत है, बशर्ते वह टीम इंडिया के ड्रेसिंग रूम में बने रहने की अपनी भूख को बचाए रखें।

(ये लेखक के अपने विचार हैं), – शिवेंद्र कुमार सिंह, वरिष्ठ खेल पत्रकार।

सौजन्य- हिन्दुस्तान।

