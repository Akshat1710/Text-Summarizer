जंगलों का अस्तित्व (दैनिक जागरण)।

पिछले कुछ अर्से से हिमाचल प्रदेश में जंगली जानवरों के बस्तियों में घुसने व लोगों पर हमला करने की घटनाएं बढ़ी हैं, उससे स्थिति चिंताजनक हो गई है।

 प्रदेश में तेंदुए, भालू व बंदरों के हमले अब आम सी बात होकर रह गई है।

 शायद ही कोई ऐसी दिन बीतता हो, जिस दिन जंगली जानवरों के हमले का मामला सामने न आता हो।

 यही कारण है कि लोग बच्चों को अकेले स्कूल भेजने से कतराते हैं और शाम ढलते ही घरों में कैद हो जाते हैं।

 चंबा, बिलासपुर, सोलन व शिमला जिले में पिछले कुछ महीनों में ही पांच लोगों को जंगली जानवरों के हमले में जान से हाथ धोना पड़ है।

 कई लोग इनके हमले में घायल हो चुके हैं।

 बिलासपुर जिले के दधोल कलां गांव में तेंदुए ने कुछ दिन पहले एक व्यक्ति की जान ले ली थी।

 शिमला व कुल्लू जिलों में भी अक्टूबर में भालू तीन लोगों की जान ले चुके हैं।

 चंबा जिले में भालू के हमले में एक व्यक्ति की मौत हुई थी।

 एक दिन पहले ही सोलन जिले के कसौली में घर के आंगन में बैठी महिला पर तेंदुए ने हमला कर दिया।

 जंगली जानवरों के बार-बार हो रहे हमलों से लोगों का चिंतित होना स्वाभाविक है।

 लोग शासन-प्रशासन से गुहार लगा रहे हैं कि हमलावर जानवरों से उन्हें बचाने के लिए ठोस कदम उठाए जाएं।

 इससे वन विभाग की कार्यप्रणाली पर भी प्रश्नचिह्न् लगने लगा है।

 बंदर, नीलगाय व सुअर आदि जंगली जानवरों का आतंक इतना बढ़ गया है लोगों ने फसलों की बिजाई तक बंद कर दी है।

 हजारों हैक्टेयर जमीन इन्हीं के कारण बंजर होने लगी है।

 लोगों की मजबूरी है कि फसल बिजाई कर दें तो जानवर उसे बर्बाद कर देते हैं।

 ऐसे में जो लागत होती है, वह भी वापस नहीं निकल पाती।

 बंदर फसलें बर्बाद करने के साथ लोगों पर भी हमले कर रहे हैं।

 इनका आतंक इतना है कि कई स्थानों पर घरों से बाहर निकलना तक मुश्किल हो चुका है।

 यह सही है कि जंगली जानवरों ने लोगों की मुश्किलें बढ़ाई हैं, लेकिन यह भी सच है कि इन हालात के लिए लोग खुद भी कम जिम्मेदार नहीं हैं।

 इस सवाल का जवाब तलाश करना जरूरी है कि जंगली जानवर बस्तियों का रुख क्यों कर रहे हैं।

 ऐसी स्थिति क्यों आई कि इन्हें वनों को छोड़कर बस्तियों का रुख करना पड़ा।

 आदर्श स्थिति यह है कि जंगली जानवर जंगलों में रहें और इंसान बस्तियों में।

 इसके लिए जरूरी है कि वनों को उनके लिए ही छोड़ दिया जाए।

 वनों का अस्तित्व बरकरार रहेगा तो लोगों को इस समय पेश आ रही दिक्कतों से पार पाने में संभवत: मदद मिलेगी।

 स्थानीय संपादकीय : हिमाचल प्रदेश , सौजन्य – दैनिक जागरण।

