सिद्धू और उनका समय (हिन्दुस्तान)।

क्रिकेटर से कॉमेडियन, फिर राजनेता बने नवजोत सिंह सिद्धू को स्वीकार कर लेना चाहिए कि अब वह क्रिकेटर या कलाकार नहीं, मंत्री हैं।

 यह भी कि राजनीति की अपनी कुछ अपेक्षाएं होती हैं, मर्यादाएं भी।

 यह खास तरह का समर्पण चाहती है, जिसमें न वक्त दिखाने वाली घड़ी के लिए कोई जगह है, न निजी कहकर अपना निज बचा लेने का भाव।

 सिद्धू का कहना है कि लोगों को काम के घंटे नहीं, काम देखना चाहिए।

 सिद्धू शायद गलतफहमी में हैं कि वह अत्यंत लोकप्रिय कलाकार हैं और जनता उनका यह रूप देखे बिना नहीं रह सकती।

 सिद्धू को नहीं भूलना चाहिए कि अब वह सार्वजनिक जीवन में हैं।

, पंजाब की जनता ने उन्हें जन-प्रतिनिधि के रूप में चुना है, न कि कलाकार के।

 उन्हें यह भी नहीं भूलना चाहिए कि राजनीति कोई अंशकालिक पेशा नहीं।

 तमाम उदाहरण हैं।

 फर्ज कीजिए कि सांसद, विधायक या मंत्री बन चुका एक चिकित्सक जनता की जरूरतों को दरकिनार करके कमाई के लिए नर्सिंग होम में ऑपरेशन करता दिखाई दे, तो कैसा लगेगा।

 या एक वकील आठ घंटे राजनीति करे और बाकी वक्त में वकालत।

 सच तो यही है कि वह दोनों ही पेशे के साथ अन्याय कर रहा होगा।

 पेशा कोई भी हो, वह पूर्णकालिक समर्पण चाहता है, राजनीति भी।

 यहां जनता की मांग पर आपकी सुबह की सैर खत्म हो सकती है या जनता दरबार में तब्दील हो सकती है।

 जिस तरह, आधी रात किसी डॉक्टर या पत्रकार या पुलिस वाले को ऑन कॉल भागना पड़ सकता है, उसी तरह राजनेता को भी।

 ऐसे में, सिद्धू जिस तरह रात को अपना निजी वक्त मानकर उसमें (शूटिंग के लिए) किसी के न झांकने का तर्क दे रहे हैं, वह आसानी से हजम होने वाला तर्क नहीं है।

, यह सही है कि सिद्धू के दो बार लोकसभा और अब विधानसभा के लिए चुने जाने के पीछे उनकी अभिनेता वाली लोकप्रियता भी रही है।

 इसी लोकप्रियता का फायदा उठाकर वह मर्जी के मालिक भी बने रहे हैं।

 लेकिन यह पहली बार है, जब वह सिर्फ सांसद या विधायक नहीं, मंत्री भी बने हैं।

 मंत्री पद गरिमा के साथ खास दायित्व-बोध की भी मांग करता है।

 ऐसे में, अब उन्हें अपने लिए नई स्क्रिप्ट लिखनी चाहिए।

 राजनीति बंद स्टूडियो की चीज नहीं।

 यहां रीटेक भी नहीं होते।

 सब कुछ लाइव यानी जनता के बीच होता है।

 सो उन्हें खुद को नई जिम्मेदारियों के अनुकूल ढालना होगा।

, एमजीआर, एनटीआर, जयललिता जैसे फिल्म कलाकार राजनीति में बड़े मुकाम पर इसीलिए पहुंचे कि वे अपने दौर के लोकप्रिय अभिनेता थे और समय से पहले ही कद से कहीं ज्यादा बड़े हो चुके थे।

 यह भी सच है कि राजनीति में मुकाम हासिल करने के बाद वे सिर्फ जनता के होकर रह गए।

 सिद्धू यह सच भी नहीं देख रहे।

 उनका तो न अभिनय में इतना बड़ा कद बना, न अभी तक राजनीति में।

 ऐसे में, उनकी गति ‘आधी छोड़, पूरी को धावे, आधी मिले न पूरी पावे’ वाली हो सकती है।

 पंजाब सरकार अगर इस मामले में कानूनी राय लेने की बात कह रही है, तो यह शायद उसकी सदाशयता हो या अपने एक मंत्री को रुसवा होने से बचाने की कवायद।

 सच यही है कि यह कानूनी सलाह का कम, पद की जरूरत समझने का मामला ज्यादा है।

 सिद्धू को तो पंडित नेहरू से लेकर नरेंद्र मोदी तक फैली वह नजीर भी देखनी चाहिए, जो बताती हैं कि हमारे देश में किस तरह सुबह चार बजे से रात के 12 बजे तक सक्रिय रहने की परंपरा रही है।

 वह यूपी ने नए मुख्यमंत्री योगी आदित्यनाथ से भी सीख ले सकते हैं, जिनकी सुबह चार बजे अपनी गौशाला से शुरू होती है और रात 11 बजे, दिन भर के कामों के लेखे-जोखे के साथ।

, सौजन्य- हिन्दुस्तान।

