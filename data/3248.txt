पीएसजीए से उपेक्षित जनता (दैनिक जागरण)।

डिप्टी कमिश्नरों को तीन माह में किए गए कार्यों की प्रगति रिपोर्ट सरकार को सौंपनी होती है।

 लेकिन लालफीताशाही के बीच आम लोग फंस कर रह गए हैं।

जम्मू-कश्मीर पब्लिक सर्विस गारंटी एक्ट (पीएसजीए) को राज्य में लागू हुए करीब छह वर्ष हो चुके हैं, लेकिन इस एक्ट को गंभीरता से लागू न किया जाना चिंता का विषय है।

 विडंबना यह है कि लोगों को इस एक्ट का लाभ नहीं मिल रहा है, जिससे विभिन्न विभागों में रोजाना सैकड़ों लोग अधिकारियों के दफ्तरों के चक्कर काट रहे हैं।

 जम्मू में ही सरकार ने चार नियाबतें बनाई है।

 एसडीएम स्तर का अधिकारी हरेक नियाबत को देख रहा।

 विडंबना यह है कि अधिकारों का विकेंद्रीयकरण किए के बाद भी लोगों उपेक्षित है।

 इस एक्ट के तहत मनोनीत अधिकारी की यह ड्यूटी बनती है कि वह लोगों के कार्यों को कम से कम चालीस दिनों में पूरा करे।

 काम न होने की सूरत में अधिकारियों पर रोजाना अढ़ाई सौ रुपये जुर्माने का भी प्रावधान है।

 इतना ही नहीं उपेक्षित व्यक्ति अपील भी कर सकता।

 लेकिन इससे तो लगता है कि अधिकारी इस एक्ट को गंभीरता से नहीं ले रहे हैं।

 इसका एक कारण यह भी है कि लोग भी अपने अधिकारों के प्रति जागरूक नहीं है।

 इतना ही नहीं, डिप्टी कमिश्नरों को पीएसजीए के तहत आने वाले कार्यों की तीन माह में निबटाए गए कार्यों की प्रगति रिपोर्ट सरकार को सौंपनी होती है।

 लेकिन लालफीताशाही के बीच आम लोग फंस कर रह गए हैं।

 यहां तक कि पीएसजीए के प्रभावी कार्यान्वयन सुनिश्चित करने के अतिरिक्त, सार्वजनिक शिकायतों पर गौर करने के लिए एक शिकायत प्रकोष्ठ राजस्व सचिवालय में स्थापित किए जाने की भी बात कही गई थी ताकि दफ्तरों में वर्क कल्चर को बढ़ावा मिले।

 आम लोगों के अधिकारों की उपेक्षा से भ्रष्टाचार को ही बढ़ावा मिलेगा।

 यह सही है कि सरकार ने पीएसजीए से संबंधी शिकायतों को दूर करने के लिए आन लाइन पोर्टल लांच भी की है।

 राजस्व विभाग से संबंधित 14 सेवाओं पर यह ऑनलाइन सेवा स्टेट सबजेक्ट, जगह की निशानदेही व अन्य तरह के प्रमाणपत्र की सेवाएं के लिए तो है लेकिन जब तक अधिकारी गंभीरता नहीं दिखाएंगे तब तक इसका लाभ लोगों को नहीं मिलेगा।

 लिहाजा सरकार को जनसमस्याओं को देखते हुए इस एक्ट को सख्ती से लागू करना चाहिए।

 गैरजिम्मेदार अधिकारियों के खिलाफ भी एक्ट के तहत कार्रवाई करते हुए इसे सार्वजनिक किया जाना चाहिए ताकि यह बाकियों के लिए सबक हो।

 स्थानीय संपादकीय : जम्मू-कश्मीर , सौजन्य – दैनिक जागरण।

