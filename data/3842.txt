सबके लिए सबक (दैनिक जागरण)।

यूपी के चुनाव नतीजों ने उन सभी दलों और नेताओं को सन्न कर दिया जो वोटबैंक राजनीति के आदी हो चुके हैं।

 पड़ोसी राज्य ने साफ संदेश दिया है कि साधनहीन और अशिक्षित जातियां भी अब किसी दल विशेष की बंधक नहीं रह गईं।

 इनमें भी अपना अच्छा-बुरा समझने की जागरूकता आ गई है।

 यूपी में दलित और पिछड़े वर्ग की अधिसंख्य जातियों ने जिस तरह व्यापक दृष्टिकोण के आधार पर मतदान किया, उसका स्वागत किया जाना चाहिए।

 सवाल किसी खास दल की हार या जीत का नहीं, मतदाताओं के नजरिए का है।

 यदि मतदाता जाति और धर्म का बंधन तोड़कर देश-समाज और निजी विकास के नजरिए से मुद्दा आधारित मतदान करते हैं तो इससे लोकतंत्र स्वस्थ होगा और वोटबैंक राजनीति के अभ्यस्त हो चुके राजनीतिक दल अपनी सोच और कार्यशैली बदलने को बाध्य होंगे।

 स्वाभाविक है कि बिहार सहित सभी राज्यों के सत्तारूढ़ दल यूपी के नतीजों से सबक लेंगे तथा जातियों के बजाय सभी जरूरतमंद वर्गों को ध्यान में रखकर विकास योजनाएं तैयार करेंगे।

 वैसे बिहार में मुख्यमंत्री नीतीश कुमार अपने सात निश्चय के तहत इसी दिशा में आगे बढ़ चुके हैं।

 सात निश्चय में शामिल योजनाओं में जातियों के बजाय जरूरतमंद छात्रों-युवाओं, महिलाओं और किसानों-ग्रामीणों को लक्ष्य किया गया है।

 यूपी के नतीजों पर यदि बिहार भाजपा जश्न मना रही है तो इसमें कुछ अनुचित नहीं, लेकिन इस पार्टी के राज्य नेतृत्व के लिए यह एक बार फिर सोचने का वक्त है कि भाजपा ने जो करिश्मा यूपी में कर दिखाया, वह पिछले विधानसभा चुनाव में बिहार में क्यों नहीं किया जा सका।

 महागठबंधन सरकार से इस्तीफा मांग रहे भाजपाई यदि ईमानदारी के साथ विचार करेंगे तो उन्हें इसका जवाब मिल जाएगा।

 बिहार चुनाव में भाजपा के केंद्रीय नेतृत्व ने यूपी की ही तरह कोई कसर नहीं छोड़ी थी लेकिन पार्टी का राज्य नेतृत्व पूरी तरह अविश्वसनीय और धारहीन साबित हुआ था।

 भाजपा के प्रांतीय नेता नीतीश कुमार की छवि तथा लालू प्रसाद की संगठन क्षमता के सामने कभी भी टिकते नहीं दिखे।

 इतना ही नहीं, चुनाव अभियान के दौरान ही सत्ता के सपनों में डूबे भाजपा नेताओं ने मुख्यमंत्री बनने के लिए एक-दूसरे की टांग खींचना शुरू कर दिया था।

 ऐसे में बिहार के मतदाताओं को नीतीश कुमार का जाना-पहचाना चेहरा ज्यादा पसंद आया।

 अब 2019 में लोकसभा चुनाव होगा।

 बेहतर होगा कि बिहार में पक्ष-विपक्ष की सभी पार्टियां सच्चे मन से जनता जनार्दन की सेवा करें तथा उसका दिल जीतने का प्रयास करें।

 लोकतंत्र में मतदाता की मंशा न समझना आत्मघाती होता है।

 यूपी के मतदाताओं ने जो संकेत दिए हैं, उसमें सभी दलों के लिए सबक छिपे हैं।

फ्लैश।

जाति और धर्म के आधार पर चुनाव लोकतंत्र के लिए घातक है।

 शुभ संकेत है कि यूपी विधानसभा चुनाव में यह प्रवृत्ति कमजोर पड़ी है।

 उम्मीद की जानी चाहिए कि यह बयार बिहार सहित सभी राज्यों में लोकतंत्र की बेल को और हरा-भरा करेगी।

 स्थानीय संपादकीय : बिहार , सौजन्य – दैनिक जागरण।

