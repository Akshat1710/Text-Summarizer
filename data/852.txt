एक ‘सर्जिकल स्ट्राइक’ फर्जी दलों पर भी(प्रो.अजय के.मेहरा) (पत्रिका)।

वर्ष 1952, जब देश में पहली बार आमचुनाव हुए थे तब 14 राष्ट्रीय व 39 क्षेत्रीय दल चुनाव मैदान में उतरे थे।

 इसके 57 साल बाद हुए 16वें आम चुनाव में पाया गया कि केवल 6 राष्ट्रीय, 39 क्षेत्रीय और 419 अन्य दल चुनाव मैदान में उतरे।

 नई सूची में राष्ट्रीय दलों की संख्या बढ़कर 07 और क्षेत्रीय दलों की 48 हो गई है।

चुनाव आयोग ने 20 नवंबर को घोषणा की थी कि वह उन 200 राजनीतिक दलों के नाम रजिस्ट्रेशन सूची से हटाएगा, जिन्होंने 2005 के बाद से चुनाव नहीं लड़ा है।

 इस पर एक कदम और बढ़ाते हुए आयोग ने केंद्रीय प्रत्यक्ष कर बोर्ड को लिखा है कि इन दलों को आयकर में किसी भी तरह की छूट न दी जाए।

 हाल ही में मुख्य चुनाव चुनाव आयुक्त नसीम जैदी ने भी कहा था कि इन राजनीतिक दलों को मिलने वाली फंडिंग में पारदर्शिता बरती जानी चाहिए।

200 दलों को सूची से हटाने व इनके द्वारा चंदे के जरिए कालेधन को सफेद करने की आशंका के चलते दो सवाल खड़े होते हैं।

 पहला और बड़ा सवाल यह उठता है कि क्या वर्ष 1989 के बाद से कांग्रेस पार्टी के पतन के चलते भारतीय राजनीतिक दलों की लोकतांत्रिक व्यवस्था चरमरा गई है।

 दूसरा सवाल पार्टी और उनकी राजनीतिक फंडिंग पर उठता है।

 इससे देश में पार्टी व्यवस्था और चुनाव प्रक्रिया पर असर पड़ता है।

वर्ष 1952, जब देश में पहली बार आमचुनाव हुए थे तब 14 राष्ट्रीय व 39 क्षेत्रीय दल चुनाव मैदान में उतरे थे।

 पांच साल बाद 1957 में जब चुनाव हुए तो पार्टी व्यवस्था और पारदर्शी नजर आई क्योंकि इस बार 4 राष्ट्रीय और 11 अन्य दलों ने भाग लिया था।

 इसके 57 साल बाद हुए 16वें आम चुनाव में पाया गया कि केवल 6 राष्ट्रीय, 39 क्षेत्रीय और 419 अन्य दल चुनाव मैदान में उतरे।

 नई सूची में अब 7 राष्ट्रीय दल व 48 क्षेत्रीय दल शामिल हैं।

अखिल भारतीय तृणमूल कांग्रेस को राष्ट्रीय श्रेणी में प्रोन्नत कर दिया गया है।

 जाहिर है चुनाव लडऩे के लिए दलों का पंजीकरण अनिवार्य करने के आयोग के नियम के बावजूद आजादी के बाद से देश में ऐसे दलों की संख्या बढ़ी है।

 इसका सीधा-सा नतीजा जो सामने दिखाई दे रहा है, वह यह है कि 1989 के बाद से चुनाव परिणामों में विघटन देखने को मिला है।

 न केवल राष्ट्रीय दलों की कुछ राज्यों में सीमित पहुंच है बल्कि राष्ट्रीय स्तर पर कांग्रेस और भाजपा जैसे दल पिछले दो दशक से इस दिशा में अधिक सतर्क हो गए हैं।

यहां तक कि अब तो भाजपा में भी लगता है कि दल के भीतर कोई संवैधानिक ढांचा रहा नहीं है और पार्टी संगठनात्मक रूप से कमजोर साबित हुई है।

 आजादी के बाद से कई दलों का गठन केवल इसलिए हुआ कि वे कांग्रेस से अलग होकर नए दल बने।

 बड़े दलों से टूटकर छोटे दल बनते जा रहे हैं।

 ज्यादातर मामलों में देखा गया कि जैसे ही दल के शीर्ष नेताओं के बीच आपसी मतभेद उभरे, बजाय पार्टी में ही समाधान ढूंढने के एक नेता ने अलग होकर नए दल का गठन कर लिया।

इसके चलते ये दल परिवारवादव्यक्तिवाद का शिकार हो गए।

 द्रमुक, अन्नाद्रमुक, समाजवादी पार्टी, राष्ट्रीय जनता दल, तृणमूल कांग्रेस, तेलगुदेशम पार्टी, तेलंगाना राष्ट्र समिति, शिवसेना, बीजू जनता दल और बहुजन समाज पार्टी कुछ ऐसे ही असंगठित दलों के उदाहरण हैं, जहां परिवारवाद व व्यक्तिवाद हावी है।

 करीब से जांच करने पर पता चला कि फंड की वजह से ही ये दल और नेता अपने परिजनों की ओर झुक जाते हैं क्योंकि उनके लिए ये ही भरोसेमंद सहयोगी हैं।

जाहिर है इन दलों के न तो संगठनात्मक चुनाव होते हैं और न ही इनमें पार्टी के भीतर लोकतंत्र है।

 दरअसल, चुनाव आयोग के नियमानुसार, पार्टियों को संगठनात्मक चुनाव कराते रहने चाहिए पर अगर वे ये नियम मानते भी हैं तो इसके लिए वे फर्जी चुनावों का सहारा लेते हैं।

 चुनाव आयोग अब तक इसे सख्ती से लागू नहीं कर पाया है।

 ऐसे में दल और उनको मिलने वाला चुनावी चंदा काफी बड़ी चुनौती बन गया है।

 आयकर और संपत्ति कर से छूट मिलने के चलते ये दल आयकर रिटर्न भरने के प्रति लापरवाही दिखाते हैं।

इन पार्टियों का आयकर रिटर्न ऑडिट किए गए अकाउंट स्टेटमेंट के आधार पर भरा जाता है, जो कि छूट के लिए आवश्यक शर्त है।

 और तो और चंदा देने वाले का नाम गोपनीय रखने की छूट वाले चंदे की सीमा भी बढ़ाकर 20,000 रु. कर दी गई है।

 इससे दल इस बात को छिपाते हैं कि चंदे में कितनी राशि मिली।

इसलिए कोई अचरज नहीं कि इन दलों ने नोटबंदी के बाद इस नियम का दुरुपयोग कर भारी मात्रा में खातों में पैसा जमा कराया हो।

 बार-बार चुनाव होने और उनमें होने वाले खर्च को देखते हुए दलों को अपने पास पर्याप्त फंड रखना ही पड़ता है।

 चुनाव खर्च की सीमा भी काफी कम रखी गई है जबकि यह हर साल बढ़ती ही जा रही है।

 वर्ष 1996 में लोकसभा चुनाव का खर्च प्रति उम्मीदवार बढ़कर 1,50,000 रु. तक पहुंच गया और राज्य विधानसभा के चुनावों का 50,000 रु. तक।

2014 में यह खर्च लोकसभा चुनाव का 70 लाख रु. तथा राज्य विधानसभा चुनावों का 28 लाख रु . तक पहुंच गया।

 राजनीतिक दलों को सरकार की ओर से दिए जाने वाले फ्री एयरटाइम के बावजूद ऐसे बहुत से खर्च हैं जो तय सीमा के अंदर नहीं आते।

 इसलिए दलों और उम्मीदवार दोनों इस खर्च की भरपाई के लिए अनियमितता का ही रास्ता अपनाते हैं।

 चुनाव आयोग का यह कदम पार्टियों में अव्यवस्था को दूर करने और उनके वित्तीय हालात सुधारने के लिए है पर क्या सरकार इसमें और सुधार की दिशा में कोई कदम उठाएगी।

— प्रो.अजय के.मेहरा राजनीतिक विश्लेषक, सौजन्य – पत्रिका।

