अब यह सेना (दैनिक ट्रिब्यून)।

सहीराम।

हमारी वह सेना जो सीमा पर लड़ती है, वह तो सर्जिकल स्ट्राइक के बाद अभी अपने खाने और ड्यूटी की खामियों को लेकर अपने अफसरों की ठीक से शिकायत भी नहीं कर पायी थी कि करणी सेना ने फिल्म वालों पर धावा बोल दिया।

 बहुत दिनों बाद इस तरह की किसी सेना ने अपनी बहादुरी दिखाई है।

 बिहार की रणबीर सेना टाइप की निजी सेनाओं का जलवा तो खैर खत्म हो लिया।

 उधर शिव सेना को लग रहा है कि भाजपा के वह ऐसे गले मिली कि उसका तो सारा बल ही चला गया।

 करणी सेना ने अपना राजपूती शौर्य पाकिस्तान के खिलाफ नहीं दिखाया।

 आतंकवाद के खिलाफ नहीं दिखाया।

 बेचारे फिल्म वालों पर दिखाया।

 बताते हैं कि रजवाड़ों के टाइम में इस तरह के वीर कुछ छद्म युद्ध करके अपने बहादुर होने के ईगो को संतुष्ट कर लिया करते थे।

अगर किसी के पास ट्रॉल सेना हो तो उसे इस तरह की सेनाओं की जरूरत ही क्या है।

 इधर ट्रॉल सेना अपनी बहादुरी में कोई कमी नहीं आने दे रही।

 वह धर्मनिरपेक्षतावादियों को, जनतंत्रवादियों को, वामपंथियों को, कांग्रेसियों को, लेखकों और कलाकारों को, फिल्म वालों को सबको नेस्तनाबूद करने में कसर नहीं छोड़ती।

 वह हर सरकार-विरोधी आवाज पर टूट पड़ती है।

 उसे हिंदू राष्ट्र कायम करना है।

 जब हमारे स्वतंत्रता सेनानी एक आजाद मुल्क स्थापित करने, एक जनतंत्र कायम करने के लिए लड़ रहे थे, तब ये कहीं नहीं थे।

 इस सेना का कोई भी वीर कभी उस सेना में नहीं जाता, जो सेना सीमा पर लड़ती है।

 ये सिर्फ जुबान के शेर होते हैं, कागज के शेर होते हैं।

 कई बार तो ये अपना नाम-गाम तक सामने नहीं आने देते।

 इतनी करामाती सेना अगर किसी के पास हो तो उसे किसी और सेना की क्या जरूरत है।

 फिर भी करणी सेना ने फिल्म वालों पर अपनी बहादुरी दिखा ही दी।

 लगता है आन, बान, शान के लबादे को बहुत दिन से झाड़ा नहीं था।

 तलवारें जंग खा रही थीं।

 उन्हें सान चढ़ाना जरूरी था।

 वैसे भी जब देश में राष्ट्रवाद लबलबा रहा हो तो करणी सेना के राजपूती शौर्य की बाहें न फड़कें, यह कैसे हो सकता है।

 पता नहीं, इन बहादुरों को जानकारी है भी नहीं कि जिस पद्मावती के लिए वे अपनी तलवारें लिए घूम रहे हैं, उसके चरित्र की रचना मलिक मोहम्मद जायसी नामक एक कवि ने की थी।

 पर राष्ट्रवादियों के राज में मिथ ही तो इतिहास है।

सौजन्य- दैनिक ट्रिब्यून।

