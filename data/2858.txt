मझधार में सपा।

 (पत्रिका)।

समाजवादी पार्टी वाकई समाजवादी ही लग रही है।

 परम्पराओं से भी और व्यवहार से भी।

 आज की तारीख में उत्तर प्रदेश में उनकी सरकार है।

 पार्टी का स्वरूप भले ही राष्ट्रीय हो लेकिन उत्तर प्रदेश से बाहर उसका कोई बड़ा वजूद नहीं है।

 अब जब वहां भी, किसी भी क्षण विधानसभा चुनावों की घोषणा हो सकती है, तब एक बार फिर पार्टी की अन्दरूनी कलह सतह पर आ गई है।

 और ऐसा पहली बार नहीं है।

 पूरे पांच साल से पार्टी और सरकार में टकराव का यही दृश्य चल रहा है।

कभी अखिलेश बरसते हैं तो कभी शिवपाल गरजते हैं।

 मुलायम सिंह यादव, जिनसे पार्टी काडर ही नहीं सारा देश जिस बुजुर्ग जैसे व्यवहार की उम्मीद करता है, इन सालों में वह कभी वैसा करते नजर नहीं आए।

 समाजवादी पार्टी ही नहीं, हर पार्टी के जीवन में पीढिय़ों के टकराव के मौके आते हैं लेकिन ‘सत्ता का आसान हस्तांतरण’ भी राजनीति का ही एक शब्द है।

समाजवादी पार्टी ने अखिलेश यादव के रूप में प्रदेश को भले एक नौजवान मुख्यमंत्री दे दिया हो लेकिन पार्टी अध्यक्ष शिवपाल सिंह के रूप में एक अवरोध हमेशा उनके सामने रखा।

 इस दौरान शायद ही कोई माह ऐसा निकला हो जब दोनों में टकराव न हुआ हो।

 और शायद ही कोई मौका ऐसा आया हो जब मुलायम ने राष्ट्रीय अध्यक्ष के रूप में उस टकराव को दूर करने की पुख्ता पहल की हो।

इस बात में कोई दोराय नहीं है कि, अखिलेश ने इन सालों, खासतौर पर पिछले कुछ महीनों में, अपने आपको एक राजनेता के रूप में स्थापित किया है।

 लेकिन इस आए दिन की टांगखिंचाई ने उनकी हालत भी ‘दो कदम आगे-एक कदम पीछे की सी कर दी है।

सब जानते हैं भारत में चुनाव चाहे वह लोकसभा हो या विधानसभा केवल काम के आधार पर नहीं जीते जा सकते।

 उसके लिए कई और भी जोड़-तोड़ करनी पड़ती है।

 खासतौर पर तब जब मुकाबला भाजपा, कांग्रेस और बसपा जैसे खेले-खाए राजनीतिक दलों से हो।

 ऐसे में यह तय सपा और मुलायम सिंह को करना है कि वे पार्टी की संभावनाओं को परवान चढ़ाना चाहते हैं या उन पर कुल्हाड़ा चलाना चाहते हैं।

, सौजन्य – पत्रिका।

