तसलीमा नसरीन के सवाल (जागरण)।

तसलीमा नसरीन की नई पुस्तक ‘एक्जाइल’ उनके आत्मकथा लेखन की ही नई कड़ी है।

 इसके पहले अध्याय में अनेक बड़े बंगला लेखकों, कवियों और बुद्धिजीवियों के उद्धरण हैं।

 इनमें तसलीमा को बेकार लेखिका कहा गया है।

 उनका आशय यह है कि अपनी पिछली पुस्तक में तसलीमा ने प्रचार पाने के लिए विभिन्न लोगों के नाम लेकर मनगढ़ंत या अवांछित प्रसंगों का उल्लेख किया, लेकिन यदि ये आरोप सही होते तो लेखिका शायद ही उन्हें पुन: प्रसारित करतीं।

 वैसे भी सच्ची बातें और वह भी वर्तमान व्यक्तियों से संबंधित सच्ची बातें खंडित नहीं की जा सकती, चाहे कोई कितना ही बड़ा क्यों न हो।

 उसे जांचने-परखने के दस तरीके होते हैं।

 सच की अपनी ताकत होती है।

 जिस परिश्रम से लेखिका ने अपने विरुद्ध तमाम घृणित एवं निंदात्मक टिप्पणियों को शब्दश: एकत्र करके स्थान दिया है, वह उनके साहस का प्रमाण है।

 दूसरा मुद्दा नैतिक और विचारोत्तेजक है, जिसे लेखिका ने उठाया है।

 आलोचक कहते हैं कि तसलीमा ने वैयक्तिक जीवन के वैसे प्रसंग किसलिए दिए जो उनके प्रति दूसरे व्यक्तियों की कुचेष्टाओं का वर्णन करते हैं।

 उनके बिना भी तो लिखा जा सकता था।

 इसका उत्तर लेखिका ने बेहद सधे रूप से दिया है।

 वह कहती हैं कि उनके जैसी मामूली, भीरू और अपने को कोई महत्व न देने वाली लड़की ने बचपन से ही जिस उपेक्षा, अन्याय और जुल्म को विविध रूपों में अपने और दूसरी लड़कियों के साथ चारों तरफ होते देखा है उसे बिना बताए उसका सत्य या महत्व रेखांकित नहीं किया जा सकता।

जो देखा और महसूस किया उसे लिखने की प्रतिभा तसलीमा में है, जिस का उन्होंने सरलता से उपयोग किया है।

 वह जो देखती, सोचती और महसूस करती हैं उसे बिना किसी मिलावट, निर्ममतापूर्वक लिख डालना ही उनके लेखन की विशेषता है।

 इसमें वह किसी को नहीं छोड़तीं।

 आत्मकथा लिखना तो वैसे ही पूरी पारदर्शिता की मांग करता है।

 उसमें समझौते या मिलावट करनी हो तो आत्मकथा लिखनी ही नहीं चाहिए।

 कई महत्वपूर्ण लोगों ने इसीलिए आत्मकथा नहीं लिखी।

 प्रसिद्ध कम्युनिस्ट नेता मोहित सेन ने अपनी आत्मकथा ‘ए ट्रैवलर एंड द रोड’ (2003) में लिखा था कि उन्होंने मृत्युशय्या पर पड़े वरिष्ठ कम्युनिस्ट नेता सी राजेश्वर राव से पूछा था कि उन्होंने आत्मकथा क्यों नहीं लिखी, जिससे समकालीन भारतीय इतिहास की कितनी ही बड़ी-बड़ी राजनीतिक घटनाओं और नेताओं का वास्तविक रूप सामने आता।

 तो उन्होंने उत्तर दिया था कि वह झूठ लिखना नहीं चाहते थे और सत्य लिखना संभव न था।

 यह बात हमारे तमाम बड़े वामपंथी लेखकों, प्रोफेसरों आदि पर भी लागू होती है।

 तसलीमा ने सेंट ऑगस्टाइन से लेकर रूसो, इलियट, टॉल्सटॉय, गाँधी जैसे महान हस्तियों के उदाहरण दिए हैं कि उन्होंने भी अपने जीवन की कुरूप सच्चाइयों को लेखन में स्थान दिया।

 इससे उन सबको बेकार लेखक या व्यक्ति कभी नहीं कहा गया।

 तसलीमा जोर देकर कहती हैं कि विविध लेखकों, व्यक्तियों के जिन प्रसंगों का उल्लेख उन्होंने किया है वे सब महत्वपूर्ण हैं।

 उन प्रसंगों का संबंधित व्यक्तियों के जीवन और व्यक्तित्व पर प्रभाव पड़ा है इसलिए आत्मकथा में उन बातों का उल्लेख है।

जहां तक किसी की प्रतिष्ठा को चोट पहुंचाने या पहुंचने की बात है तो तसलीमा प्रश्न करती हैं कि यदि किसी को उसकी चिंता है तो उसे वैसे कार्य करने ही नहीं चाहिए थे।

 उन प्रसंगों को बताने में विश्वासघात जैसी बात भी नहीं, क्योंकि जिन्होंने तसलीमा के साथ जो व्यवहार किया, तब इसका कोई वचन नहीं लिया था कि वे बातें लिखी नहीं जाएगीं।

 वे यह तो जानते ही थे तसलीमा बेबाक लेखिका हैं।

 तसलीमा शुरू से निर्मम लेखन करती रही हैं।

 तसलीमा की यह पुस्तक भी किसी भी तरह कोलकाता या भारत में रहने की चाह और अपनी लेखकीय स्वतंत्रता के लिए कुछ वही कष्ट उठाने की तैयारी दिखाती है।

 उन्हें यूरोप और अमेरिका से कई सुखद अकादमिक, सांस्कृतिक प्रस्ताव थे, जिसमें मान-सम्मान के साथ-साथ धन, प्रसिद्धि और पूरी स्वतंत्रता के साथ रहने-लिखने की सुविधा थी, लेकिन तसलीमा असुरक्षा और प्रतिबंधित जीवन के साथ भी जैसे-तैसे भारत में ही रहना चाहती हैं।

 उन्हें नजरबंद रखने वाले और उनके प्रति सहानुभूति रखने वाले चकित होते हैं कि यह कैसी लेखिका है जो मजे से रहने के लिए यूरोप नहीं जाना चाहती और यहां जोखिम उठाने को तैयार है।

 यही प्रश्न इस पुस्तक का गंभीर साहित्यिक प्रश्न भी है।

 अनेक विचार-बिंदुओं का मूल है।

 स्वयं तसलीमा ने इसे बार-बार दोहराया है।

 आखिर इस लेखिका का अपराध क्या है जो उसे दंडित किया जा रहा है।

 यदि उनके कारण या उनकी पुस्तकों से कोलकाता में अशांति होती तो चार वर्ष तक वह वहीं बिना किसी अप्रिय घटना के कैसे रह सकी होतीं।

 जिन उग्रवादियों ने हैदराबाद में तसलीमा पर हमला किया, उन्हें क्यों नहीं दंडित किया जा रहा।

 यदि कानूनी लड़ाई भी लड़नी हो, जिसका सुझाव कुछ रेडिकल एक्टिविस्ट तसलीमा को दे रहे थे, तो यह लड़ाई तसलीमा की निजी कैसे है।

पूरा लेखक समुदाय और सामाजिक संगठन वगैरह यह क्यों नहीं समझता कि तसलीमा की पीड़ा उनके भी मर्मभूत हितों का मुद्दा है।

 आखिर कब तक तसलीमा यह सब लिख-लिखकर लोगों को समझाती फिरें कि लिखने-बोलने की स्वतंत्रता पर हिंसा, गुंडागर्दी या सरकारी पाबंदी लगाना गलत है।

 किसी भी भाषा के सच्चे लेखक को अपनी भाषा-संस्कृति और समाज से जीवंत संबंध की जरूरत होती है।

 यदि कोई बंगला लेखिका यूरोप की सारी सुविधाएं छोड़कर भारत में कहीं रहना चाहती है तो इसमें न समझ में आने जैसी क्या बात है।

 विभिन्न घटनाओं, विवरणों के माध्यम से इन्हीं सवालों को यह पुस्तक पेश करती है।

 इन पर लेखकों, पाठकों को गंभीरता पूर्वक सोचना चाहिए।

 तभी राजनीतिक वर्ग भी इस पर समुचित रूप से अपना रुख बदलेगा।

 अन्यथा हमारी वैचारिक, सांस्कृतिक स्वतंत्रता केवल ऊपरी है।

 वह किसी प्रहार, परीक्षा को झेल नहीं पाती।

 तसलीमा की नई पुस्तक दु:खद रूप से इस का ध्यान दिलाती है।

 अपने साथ और अपने समाज में हो रही हर तरह की कुरीतियों का आलोचनात्मक दस्तावेजीकरण ही तसलीमा का लेखन है।

 इन्हीं कारणों से दुनिया भर में बड़ी संख्या में तसलीमा के प्रशंसक पाठक भी हैं।

 लेखक राजनीति शास्त्र के प्रोफेसर एवं स्तंभकार हैं , सौजन्य-दैनिक जागरण।

