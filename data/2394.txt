थकाऊ-पकाऊ चुनाव (नवभारत टाइम्स)।

उत्तर प्रदेश के लगातार खिंचते जा रहे चुनावी कार्यक्रम ने लोगों को थका दिया है।

 कोई नेताओं की बात नहीं सुन रहा, लिहाजा वे भी परेशान होकर अपना धैर्य खो रहे हैं।

 उनके भाषणों में मौजूद कटुता ने अतीत के सारे रिकार्ड तोड़ दिए हैं।

 करीब दो महीने से इलेक्शन के चलते नियमित कामकाज प्रभावित हो रहा है।

 आचार संहिता लागू रहने के कारण विकास कार्य ठप है।

 पूरी केंद्र सरकार ने ही अपना काम स्थगित कर रखा है।

 केंद्र के कई प्रमुख मंत्री वाराणसी में लंबे समय से डेरा डाले हुए हैं और अब तो प्रधानमंत्री भी वहीं नजर आ रहे हैं।

 अभी जब बजट से जुड़े कामकाज के अलावा कई नीतिगत फैसले होने थे, ज्यादातर सीनियर मंत्रियों की गैरहाजिरी से कार्य पर कितना असर हुआ होगा, सोचा जा सकता है।

, कुछ ही समय पहले बीजेपी ने दिल्ली सरकार की इस बात के लिए आलोचना की थी कि सीएम समेत सभी मंत्री पंजाब और गोवा में चुनाव प्रचार में लगे हुए हैं, लेकिन अब खुद केंद्र की बीजेपी सरकार भी वही कर रही है।

 अब लंबे चुनावी कार्यक्रम पर पुनर्विचार करने का वक्त आ गया है।

 विशेषज्ञ मानते हैं कि ज्यादा चरणों में होने वाले चुनाव से शुरुआती दौर में लड़ने वाले प्रत्याशियों को नुकसान होता है, क्योंकि उन्हें प्रचार के लिए कम समय मिलता है।

 इसके विपरीत बाद के चरणों में चुनाव लड़ने वाले उम्मीदवारों को ज्यादा पैसा खर्च करना पड़ता है और अगर गर्मियां रहीं तो शारीरिक ऊर्जा भी ज्यादा खर्च होती है।

, चुनाव की स्वच्छता सुनिश्चित करने के लिए लंबे चुनावी कार्यक्रम बनाने की शुरुआत 90 के दशक में हुई।

 पूर्व मुख्य चुनाव आयुक्त एसवाई कुरैशी का कहना है कि स्थानीय पुलिस पर पक्षपात का आरोप लगता है इसलिए चुनावों में केंद्रीय सुरक्षा बलों की तैनाती करनी पड़ती है।

 इन सुरक्षा बलों को उनकी बाकी जिम्मेदारियों से मुक्त कर दिया जाता है और चुनावों के दौरान शांति व्यवस्था स्थापित करने के लिए देश भर में भेजा जाता है।

 लेकिन बस और ट्रेन से सुरक्षा बलों को एक स्थान से दूसरे स्थान तक पहुंचाने में वक्त लगता है।

 हमें नहीं भूलना चाहिए कि समय के साथ चुनावी प्रक्रिया भी बदलती रही है।

 ईवीएम आने के पहले कागज के मतपत्र पर चुनाव कराना बेहद कठिन होता था।

 लेकिन हमने अंततः ईवीएम अपना कर इस समस्या से मुक्ति पाई।

 उसी तरह सुरक्षा बलों की तैनाती को लेकर भी हमें तेज साधन अपनाने चाहिए।

, वैसे, यह मानकर बैठे नहीं रहा जा सकता कि राज्य पुलिस चुनाव नहीं करा सकती।

 चुनाव में उसके बेहतर उपयोग के तरीके खोजे जाने चाहिए, क्योंकि लंबा चुनावी कार्यक्रम किसी के भी हित में नहीं है।

 देश का कोई भी चुनाव अधिसूचना जारी होने से लेकर नतीजे घोषित होने तक एक महीने से ज्यादा लंबा न खिंचे, ऐसा उपाय निर्वाचन आयोग को करना चाहिए।

, सौजन्य- नवभारत टाइम्स।

