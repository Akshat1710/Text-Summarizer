दो हारे हुओं का हाहाकार (राष्ट्रीय सहारा)।

चारों तरफ हा-हा, हू-हू, हो हो रही हो, उत्तेजक नारों को समय का विवेक बनाकर दिमागों को फटे कुत्रे की तरह खूंटी पर टांग दिया गया हो, भाषा और व्यवहार का संयम समाप्त कर दिया गया हो और सारे जुमलों की दिशा एक कर दी गयी हो, भारत की प्रशंसा और पाकिस्तान की निंदा को भारतीयता का नैतिक दायित्व बना दिया गया हो और किसी के भी विपरीत बोल पर उसका मुंह काला कर दिया जा रहा हो, तब इस बेहूदे प्रवाह के विरुद्ध अपने चप्पू चलाने के प्रयास खतरे से खाली नहीं हैं।

 लेकिन यह खतरा उठाना इसलिए ज्यादा जरूरी है कि दिमाग के सारे कपाट बंद करके अंधी दौड़ में शामिल हो जाने के खतरे कहीं ज्यादा बड़े हैं, ज्यादा विनाशक हैं।

अंग्रेजों की विदाई के समय कथित द्विराष्ट्र सिद्धांत के आधार पर एक समतल भूगोल की छाती पर नफरत और हिंसा से सनी हुई जो नकली विभाजन रेखा खींची गयी थी, उसने न इस पार कभी पूरी शांति देखी, न उस पार।

 पहले बात उस पार की।

 यानी उस ‘‘पाक’ भूमि की जिसकी निर्मिति सिर्फ लाखों निदरेष जानों की कीमत पर ही नहीं हुई थी, बल्कि मनुष्यता के उन आधारभूत सिद्धांतों की हत्या की कीमत पर भी हुई थी, जो किन्हीं भी दो भिन्न पहचान वाले व्यक्तियों, परिवारों, समूहों, समुदायों और संस्कृतियों के बीच शांतिपूर्ण सह-अस्तित्व की संभावनाओं को तलाशते हैं और उन्हें क्रियान्वित करते हैं।

 जिस पाकिस्तान की नींव हिंदू कौम और हिंदू संस्कृति के प्रतिकक्ष मुस्लिम कौम और इस्लामी संस्कृति की अवधारणा पर रखी गयी थी, वह इस्लामी अवधारणा न तो पाकिस्तान को भौगोलिक तौर पर एक रखने में काम आयी और न राजनीतिक तौर पर।

 इस्लामी अवधारणा न तो पूर्वी पाकिस्तान को अलग होने से रोक सकी और न पश्चिमी पाकिस्तान के सीमांत क्षेत्रों की विभिन्न पहचानों के बीच कोई सहज समन्वय स्थापित कर सकी।

 आज पाकिस्तान की भौगोलिक एकजुटता का एकमात्र सूत्र वहां की सेना है, तो उसकी राजनीतिक एकजुटता का एकमात्र सूत्र भारत विरोध है।

 पाकिस्तान के हुक्मरान तभी तक पाकिस्तानी अवाम को पाकिस्तानी अवधारणा के प्रति आास्त रख सकते हैं; जब तक वे भारत, भारत के हुक्मरानों और भारत के सभी राजनीतिक-सांस्कृतिक तौर-तरीकों को उनके लिए खतरा बताए रखने में सफल होते हैं।

 अगर भारत और भारत के लोग और उनकी राजनीतिक-सामाजिक संस्कृतियां पाकिस्तान के लिए किसी भी तरह का खतरा नहीं हैं या पाकिस्तान के लोग उसमें से अपने लिए बहुत कुछ अच्छा तलाश सकते हैं तो फिर उनके मन में सीधा सवाल खड़ा हो सकता है कि तब पाकिस्तान के बनने की ही क्या जरूरत थी।

 पाकिस्तानी जनता कभी भी उठकर यह सवाल न पूछे इसलिए इस जनता को हिंदुस्तान के प्रति नफरत की घुट्टी पिलाना और हिंदुस्तान को मुसलमानों के लिए सबसे बड़ा खतरा बताना पाकिस्तानी हुक्मरानों की सबसे बड़ी मजबूरी है।

 जब भारत के हिंदू-मुस्लिम तनाव के चलते कभी कभार फूट पड़ने वाले दंगों को वे मुस्लिमों पर भारत के अत्याचार के रूप में प्रस्तुत करते हैं तो वस्तुत: यह बताने की कोशिश करते हैं कि देखो भारत में मुसलमान कितने असुरक्षित हैं और अगर पाकिस्तान न बना होता तो यह पाकिस्तानी मुसलमान भी असुरक्षित हो जाते।

 इसलिए पाकिस्तान के लिए यह अस्तित्वगत मजबूरी है कि वह वही सब करे जो वह कर रहा है – उसे सीमा पर तनाव बनाए रखना है, उसे कश्मीर का मसला जिंदा रखना है और कश्मीरियों में अलगाववाद जगाए रखना है, उसे हर वह कुटिल प्रयास करना है, जिससे भारत के हिंदू और मुसलमानों के बीच तनाव बढ़े और भारत को हर समय हड़बड़ाहट की मन:स्थिति में रखने के लिए उसे आतंकवाद को भी बढ़ावा देना है।

 कोई भी आशावाद और कोई भी भोली समझदारी पाकिस्तान को उसकी इस नीति से अलग नहीं कर सकती क्योंकि इससे अलग होते ही पाकिस्तान पाकिस्तानियतविहीन हो जाएगा।

 क्योंकि पाकिस्तान की नींव इस सिद्धांत पर पड़ी थी कि दो भिन्न धर्मावलंबी और भिन्न संस्कृति के लोग साथ नहीं रह सकते।

 इसलिए उसे हर वह कुछ करना था, जिससे वह अपने इस सिद्धांत को सही ठहरा सके।

 लेकिन भारत ने क्या किया।

 भारत की नींव पाकिस्तान के ठीक विपरीत इस सिद्धांत पर पड़ी थी कि भिन्न धर्मावलंबी, भिन्न आचार-विचार और भिन्न भाषा-व्यवहार वाले समूह न केवल साथ-साथ रह सकते हैं बल्कि अपने धार्मिक-सांस्कृतिक-सामाजिक झगड़ों को अपनी लोकतांत्रिक समझदारी से निपटाते हुए आपस में सुरक्षित सहकार स्थापित कर सकते हैं और बेहतर गति से बेहतर प्रगति कर सकते हैं।

 भारत ने लोकतांत्रिक व्यवस्था में अपनी आस्था इसलिए निहित की थी कि उसे अपनी विभिन्न समस्याओं के समाधान के लिए और अपनी आर्थिक-सांस्कृतिक प्रगति के लिए सर्वसमावेशी लोकतंत्र ही एकमात्र उचित रास्ता प्रतीत हुआ था।

 और भारत ने भी अपनी बहुत सी समस्याओं का समाधान, विशेषकर सामाजिक-सांस्कृतिक समस्याओं का समाधान, इसी व्यवस्था के माध्यम से पाने का प्रयास किया है।

 भारत का यह प्रयास कितना भी आधा-अधूरा और कमजोर क्यों न रहा हो, लेकिन पाकिस्तान की तुलना में बहुत बेहतर रहा हैभारत में जब भी विभिन्न संप्रदायों के बीच तनाव पैदा होता है और वह हिंसक झगड़ों का रूप लेता है तो इससे पाकिस्तान के सिद्धांत को बल मिलता है।

 जब भारत के सामने अपने ही लोगों के विरुद्ध बल प्रयोग करने की स्थिति बनती है तो इससे भी पाकिस्तान का सिद्धांत प्रामाणिकता प्राप्त करता है।

 जब भारत में भारत-पाकिस्तान के बीच किसी खेल संबंध का विरोध होता है, किसी साहित्यिक-सांस्कृतिक गतिविधि का विरोध होता है या भारत में सक्रिय पाकिस्तानी कलाकारों का विरोध होता है तो इस सबसे पाकिस्तान का सिद्धांत पुष्ट होता है।

 और यह सिद्ध होता है कि पाकिस्तान की निर्मिति सही थी।

 भारत में होती ये सारी गतिविधियां पाकिस्तान को सही सिद्ध करती हैं और उसे लगातार जिताती हैं।

 इसी तरह पाकिस्तान के विरुद्ध भारत का युद्धोन्माद भारत की जीत का उन्माद नहीं है बल्कि पाकिस्तान की जीत का उन्माद है; क्योंकि भारत का युद्धोन्माद पाकिस्तान के लिए पाकिस्तान के होने का प्रमाणपत्र है।

 कहने की जरूरत नहीं है कि पाकिस्तान को सचमुच हराना है तो पाकिस्तान के हाथ किसी भी सूरत में वे प्रमाणपत्र नहीं लगने चाहिए जो हम उसे लगातार थमा रहे हैं।

 वास्तविकता यह है कि यह जो हाहाकार हो रहा है, वह पाकिस्तान को तो हरा ही रहा है, भारत को भी हरा रहा है।

लेखक – विभांशु दिव्याल।

सौजन्य – राष्ट्रीय सहारा (09.10.2016)।

