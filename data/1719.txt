नाम बदलने पर संदेह (दैनिक जागरण)।

मुख्यमंत्री ममता बनर्जी ने राज्य का नाम पश्चिम बंगाल से बदल कर बंगाल करने का प्रस्ताव विधानसभा से पारित कर केंद्र को भेजा था।

 लेकिन पांच माह बीत जाने के बावजूद केंद्रीय गृह मंत्रालय ने इसे मूर्त रूप देने के लिए संसद से संविधान संशोधन विधेयक पारित नहीं कराया।

 इस बीच राज्य सचिवालय नवान्न से इस संबंध में कई बार केंद्र को पत्र भेजा गया।

 इसके बावजूद केंद्र से पश्चिम बंगाल का नाम बदल कर बंगाल करने के लिए कोई पहल नहीं की गई।

 इसे लेकर मुख्यमंत्री ममता बनर्जी काफी क्षुब्ध हैं।

 वैसे भी नोटबंदी पर ममता केंद्र के विरुद्ध राष्ट्रव्यापी आंदोलन चला रही हैं।

 केंद्र का विरोध करने का कोई मौका वह गंवाना नहीं चाहती।

 अब राज्य का नाम बदलने के मुद्दे पर भी वह केंद्र के साथ टकराव के रास्ते पर जाने पर आमादा हैं।

 मुख्यमंत्री का कहना है कि केंद्र यदि राज्य का नाम नहीं बदलता है तो वह राज्य की जनता से कह देंगी कि सभी जगह वह बंगाल नाम का इस्तेमाल प्रचलन में लाना शुरू कर दें।

दरअसल मुख्यमंत्री पिछले जुलाई माह में अंतरराज्यीय परिषद की बैठक में भाग लेने दिल्ली गई थीं।

 प्रधानमंत्री नरेंद्र मोदी द्वारा 10 वर्षों बाद बुलाई गई उक्त बैठक में ममता को बोलने के लिए सबसे अंत में मौका मिला।

 राज्य का नाम डब्ल्यू से शुरू होने के कारण उन्हें अंत में बोलने का मौका मिला और समय कम होने के कारण वह अपनी पूरी बात नहीं कह सकी।

 उसके बाद दिल्ली से लौटने के बाद उन्होंने विधानसभा का विशेष सत्र बुलाया और वेस्ट बंगाल का नाम बदल कर बांग्ला भाषा में बांग्ला, ङ्क्षहदी में बंगाल और अंग्रेजी में बेंगाल करने का प्रस्ताव पारित कराया।

 लेकिन विपक्षी दलों ने सभी भाषाओं में एक ही नाम बांग्ला करने का सुझाव नहीं मानने के कारण प्रस्ताव का समर्थन नहीं किया।

 कहने का तात्पर्य कि वेस्ट बंगाल का नाम बदल कर बांग्ला भाषा में बांग्ला, ङ्क्षहदी में बंगाल और अंग्रेजी में बेंगाल करने का जो प्रस्ताव विधानसभा से पारित हुआ उस पर आम सहमति नहीं बनी।

 बहुमत के आधार पर ममता सरकार ने विधानसभा से राज्य का नाम बदलने का प्रस्ताव पारित कर केंद्र के पास भेज दिया।

 खबर है कि केंद्र के अनेक विधायी कार्य लंबित पड़े हैं जिसे बजट सत्र तक संसद से संपन्न कराना है।

 ऐसे में पश्चिम बंगाल का नाम बदले के लिए संविधान संशोधन पारित करने की कोई संभावना नहीं दिख रही है।

 केंद्र के पास इसके लिए एक पुख्ता आधार यह बनता है कि ममता सरकार ने जो प्रस्ताव भेजा है वह सर्वसम्मत नहीं है।

 ममता का यह कहना कि जनता खुद राज्य का नाम बांग्ला प्रचलन में लाना शुरू कर देगी यह उचित नहीं है।

 भले ही कुछ देर हो लेकिन संवैधानिक प्रक्रिया से राज्य का नाम बदलता है तो वही सर्वमान्य होगा।

 स्थानीय संपादकीय : पश्चिम बंगाल , सौजन्य – दैनिक जागरण।

