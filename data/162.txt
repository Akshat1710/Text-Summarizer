फसल बीमा का उपहार ( अमर उजाला)।

नरेंद्र मोदी की अगुआई वाली एनडीए सरकार ने मकर संक्रांति, पोंगल, लोहड़ी और बिहू जैसे फसलों की कटाई से संबंधित त्योहारों के मौके पर किसानों को नई फसल बीमा योजना के रूप में उपहार दिया है।

 प्रधानमंत्री फसल बीमा योजना में प्रीमियम की राशि रबी के लिए 1.5 फीसदी, खरीफ के लिए दो फीसदी और व्यावसायिक और बागवानी संबंधी फसलों के लिए पांच फीसदी कर दी गई है।

 पुरानी बीमा योजना में किसानों को 15 फीसदी तक का प्रीमियम देना होता था।

 फसल बीमा योजना में किए गए इस बदलाव का इसलिए भी महत्व है, क्योंकि विगत दो वर्षों से देश के अनेक हिस्सों में सूखे की वजह से किसानों का एक बड़ा वर्ग मायूस है।

 कृषि क्षेत्र का योगदान भले ही सकल घरेलू उत्पाद में 15 फीसदी ही हो, लेकिन देश को रोजगार देना वाला यह सबसे बड़ा क्षेत्र है।

 आधी से अधिक आबादी आज भी कृषि या उससे संबंधित कार्यों पर ही निर्भर है।

 कुछ तो प्राकृतिक कारणों से और कुछ आर्थिक नीतियों की वजह से कृषि क्षेत्र की मुश्किलें बढ़ती जा रही हैं।

 हालत यह हो गई है कि कई मौसम में किसानों के लिए लागत निकालना तक मुश्किल हो जाता है।

 ऐसे में यह बीमा योजना किसानों के लिए एक बड़े सुरक्षा कवच का काम करेगी।

, हालांकि अभी इस फसल बीमा के दायरे में सिर्फ 23 फीसदी फसल ही आती है, यानी सभी किसानों को इसका लाभ नहीं मिलता।

 अगले तीन वर्ष के दौरान इसका दायरा बढ़ाकर पचास फीसदी करने का है।

 यही नहीं, फसल बीमा को व्यापक बनाते हुए इसके दायरे में खेत में बुआई से लेकर खलिहान में रखी फसल तक की सुरक्षा को शामिल किया गया है, जिसका लाभ निश्चित रूप से किसानों को मिलेगा।

 इसी तरह प्राकृतिक आपदा के साथ ही स्थानीय आपदा को भी इसमें जोड़ा गया है, लेकिन इसे ठीक से परिभाषित नहीं किया गया है।

 वास्तव में मनरेगा के बाद इसे ग्रामीण भारत का नक्शा बदलने वाली दूसरी बड़ी योजना कहा जा सकता है।

 हालांकि इसमें खेतिहर मजदूरों और ऐसे किसानों को भी शामिल करने पर विचार होना चाहिए, जो खुद खेत के मालिक नहीं हैं, लेकिन खेती पर ही निर्भर हैं।

 सरकारी मशीनरी को जवाबदेह बनाते हुए यह सुनिश्चित करने की जरूरत है कि इसका लाभ सिर्फ समृद्ध किसानों तक सीमित न रहे।

,  , सौजन्य :- अमर उजाला ,15.01.2016।

