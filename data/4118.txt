और अब प्रॉपर्टी टैक्स (नवभारत टाइम्स)।

राष्ट्रीय राजधानी दिल्ली में नगर निगम चुनावों का प्रचार करते हुए आम आदमी पार्टी ने कह दिया है कि अगर वह जीतती है तो आवासीय प्रॉपर्टी टैक्स और उसका पूरा बकाया माफ कर देगी।

 ‘आप’ नेताओं को भरोसा है कि दिल्ली विधानसभा चुनावों में किया ‘बिजली बिल हाफ और पानी बिल माफ’ करने का वादा काफी हद तक निभा देने की वजह से उनके इस वादे को भी दिल्ली वाले गंभीरता से लेंगे।

, हालांकि जानकारों के मुताबिक यह वादा पूरा करना आसान नहीं होगा।

 इसके लिए दिल्ली नगर निगम अधिनियम 1957 में बदलाव करने की जरूरत होगी और यह काम संसद ही कर सकती है।

 यानी जब तक आम आदमी पार्टी संसद में बहुमत हासिल नहीं कर लेती तब तक यह वादा वह पूरा नहीं कर पाएगी।

 मगर वादा पूरा होने की कम या ज्यादा संभावना से ज्यादा बड़ा सवाल यह है कि आखिर इस तरह का वादा हमें किस तरह की राजनीति की ओर ले जा रहा है।

 आम तौर पर शहरों में सालाना आवासीय प्रॉपर्टी टैक्स उतनी रकम से भी कम हुआ करता है जिसे एक मध्यमवर्गीय व्यक्ति महीनेभर में मोबाइल फोन के बिल के रूप में चुकाता है।

 इसकी तुलना किसानों की लोन माफी जैसे वादों से नहीं की जा सकती जहां किसानों की जिंदगी-मौत का सवाल जुड़ा होता है।

, ध्यान देने की बात यह भी है कि देश के तकरीबन सभी नगर निकायों की मुख्य चुनौती यह है कि उनके पास अपने राजस्व का कोई ढांचा ही तैयार नहीं हुआ है।

 वह लगभग पूरी तरह राज्य सरकारों से मिलने वाले आवंटनों पर आश्रित होती हैं।

 जाहिर है, ऐसे में साफ-सफाई से लेकर सड़कों पर रोशनी तक तमाम जरूरी नागरिक सुविधाएं मुहैया कराने का अपना काम संतोषजनक ढंग से करने की तो वह सोच भी नहीं सकते।

, आम आदमी पार्टी अगर बेहतर विकल्प का दावा करती है तो उसे दिल्ली नगर निगम को आय के मामले में आत्मनिर्भर बनाने और नागरिकों को आवश्यक सुविधाएं मुहैया कराते हुए हर किसी में नियमित टैक्स देने की इच्छा पैदा करने की चुनौती स्वीकार करनी चाहिए थी।

 मगर वह तो वोटरों के सामने टुकड़े फेंककर उनके वोट खरीदने की होड़ शुरू करवाने में लग गई है जिससे न तो नागरिकों का कोई भला होना है और न ही नगर निगमों की हालत सुधरने वाली है।

सौजन्य- नवभारत टाइम्स।

