गरिमामय विदाई लेता राष्ट्रपति (हिन्दुस्तान)।

इलिनॉइस सूबे के ऊपरी सदन के सदस्य चुने जाने से लेकर अमेरिका के पहले अफ्रीकी-अमेरिकी राष्ट्रपति बनने तक के बराक ओबामा के सियासी सफर को अगर एक शब्द में परिभाषित करें, तो वह शब्द है- उम्मीद।

 इस लंबे राजनीतिक सफर में कांग्रेस (हाउस ऑफ रिप्रेजेंटेटिव्स) में पहुंचने की कोशिश में मिली शिकस्त, अमेरिकी सीनेट की जीत और फिर राष्ट्रपति चुनाव का कामयाब अभियान शामिल है।

 इसमें एक मुहावरा भी जोड़ा जा सकता है- ‘यस वी कैन’, यानी हां।

 हम कर सकते हैं।

 इसीलिए जब बराक ओबामा का कार्यकाल खत्म हो रहा है, तो सवाल यह है कि क्या वह ‘उम्मीद’ पूरी हो सकी, और ‘यस वी कैन’ खासकर नस्लवादी मामलों में ‘यस वी डिड’ यानी ‘हां।

 मैंने किया’ बन सका।

, अपनी पैदाइश, निवास स्थान और अनुभवों से बराक हुसैन ओबामा को नस्लवादी मामलों को समझने और उनसे सामंजस्य बिठाने की अद्वितीय दृष्टि मिली।

 केन्सास राज्य की एक श्वेत महिला और केन्याई मूल के अश्वेत पिता के यहां जन्मे बराक ओबामा का लालन-पालन बेशक श्वेत नाना-नानी के साथ हुआ, मगर वहां उनका वास्ता नस्लीय पूर्वाग्रहों से भी पड़ा।

 ओबामा ज्यादातर केन्सास में रहे, जिसे श्वेतों (गोरों) का शहर माना जाता है।

 फिर कुछ समय के लिए वह इंडोनेशिया के मुस्लिम बहुल इलाकों में रहे।

 और अंत में हवाई में, जो मूल रूप से एशियाई लोगों का बसेरा है और जिसे नस्लवादी विविधता के लिहाज से अमेरिका का सबसे प्रमुख राज्य माना जाता है।

 यानी, एक युवक बनने तक ओबामा की जीवन-यात्रा नस्ली व सांस्कृतिक विविधताओं से गुजरी।

 इसीलिए उन्हें हेगेल के उस चर्चित दर्शन में महारत हासिल है, जो दो विरोधी विचारों को खारिज करते हुए भी दोनों को मान्य एक साझे मध्य-मार्ग की वकालत करता है।

, ओबामा के इस नजरिये का पहली बार खुलासा 2008 के राष्ट्रपति चुनाव के दौरान हुआ था, जब उनके सामने रेव जेरेमिया राइट विवाद से निपटने की चुनौती आन पड़ी।

 राइट शिकागो स्थित ट्रिनिटी यूनाइटेड चर्च के पादरी रहे हैं, जिनसे ओबामा भी जुड़े हुए थे।

 उस वक्त राइट की एक टिप्पणी से नस्लीय तनाव पैदा हो गया था, और इसके कारण ओबामा का चुनावी अभियान पटरी से उतरता हुआ दिखने लगा।

 मगर ओबामा ने यह कहकर हालात संभाल लिया कि ‘उनकी बातें सिर्फ एक पादरी के बयान नहीं हैं, जो कथित अन्याय की तरफ लोगों का ध्यान खींचना चाहता है।

 वास्तव में, उन्होंने देश का एक विकृत नजरिया सामने रखा है।

 वह नजरिया, जो श्वेत नस्लवाद को स्थानीय मानता है और जो अमेरिका के साथ क्या अच्छा है की बजाय यह बताता है कि इसके साथ बुरा क्या है।

’ उनका प्रयास दरअसल, अमेरिका की दो हकीकतों के बीच सामंजस्य बिठाने का था।

, ओबामा का यही मानना था कि नैतिकता के साथ भी राजनीति की जा सकती है, जिसमें गरिमा हो, वैचारिक मतभेद पर तर्कसंगत बहस हो और वैचारिक रूप से विरोधी पार्टियों के बीच भी आपसी सामंजस्य बने।

 मगर जल्दी ही उन्हें पता चल गया कि ऐसा करना आसान नहीं है।

 उनके राष्ट्रपति पद की शपथ लेने की रात ही राजधानी वाशिंगटन डीसी के एक रेस्तरां में 15 रिपब्लिकन नेताओं ने उनके प्रशासन को कमजोर करने की साजिश रची।

 उन्होंने हर उस चीज का विरोध करना शुरू कर दिया, जिसका ओबामा ने समर्थन किया था, यहां तक कि रिपब्लिकन पार्टी के सुझावों का भी।

 सीनेट में बहुमत दल के नेता मिच मैककोनेल का तो यहां तक कहना था कि उनकी प्राथमिकता में नौकरी, शिक्षा, स्वास्थ्य या घर नहीं, बल्कि ओबामा को सिर्फ एक कार्यकाल वाले राष्ट्रपति बनाना है।

 ओबामा जब अमेरिका के संयुक्त सत्र को संबोधित कर रहे थे, तब बीच में ही उनकी बात काटते हुए साउथ कैरोलिना के रिपब्लिकन सांसद जो विल्सन ने चिल्लाकर कहा था, ‘आप झूठ बोलते हैं।

’ और फिर चुनावी अभियान में 10 लाख डॉलर से अधिक रकम खर्च करने की बात कहते हुए उन्होंने कहा, ‘अमेरिकी नस्लवाद में आपका स्वागत है बराक’।

, ओबामा ने बहुत जल्दी यह समझ लिया था कि बतौर अश्वेत राष्ट्रपति उनकी राह आसान नहीं है, जब उन्होंने पुराने दोस्त प्रोफेसर हेनरी लुईस गेट्स की अपने ही घर में घुसने को लेकर हुई गिरफ्तारी को ‘मूखर्तापूर्ण कदम’ कहा, और उस पर विवाद खड़ा हो गया।

 इसी कारण ओबामा को एक ‘बीयर समिट’ बुलानी पड़ी, जिसमें उनके साथ गेट्स और गिरफ्तार करने वाला पुलिस अधिकारी भी शामिल हुआ।

 फिर, फ्लोरिडा में एक अश्वेत किशोर ट्रैवॉन मार्टिन की गोली मारकर हुई हत्या और उस पर ओबामा का आया यह बयान कि ‘अगर मेरा बेटा होता, तो वह भी ट्रैवॉन की तरह दिखता’, श्वेत अमेरिकियों को नागवार गुजरा।

 तब लोग यही कह रहे थे कि ओबामा ट्रैवॉन का पक्ष ले रहे हैं और उसे गोली मारने वाले जॉर्ज जिमेरमैन (श्वेत) की मुखालफत कर रहे हैं।

हालांकि ओबामा के आलोचक अश्वेत लोग भी रहे हैं।

 ऐसे लोगों का मानना था कि ओबामा अश्वेतों की राजनीतिक हिस्सेदारी या उनकी चिंताओं को लेकर सीधे तौर पर काम नहीं कर रहे।

 मगर ओबामा बार-बार यह कहते रहे कि वह प्रत्येक अमेरिकी के राष्ट्रपति हैं, सिर्फ अश्वेत अमेरिकियों के नहीं।

 समलैंगिकों की आवाज भी ओबामा प्रशासन के अंदर मुखर हुई और सर्वोच्च न्यायालय से समलिंगी विवाह को कानूनी मान्यता मिली।

 लातीन अमेरिकी मूल के लोगों के लिए भी काम हुआ।

 हां, यह अलग बात है कि विधायी तौर पर अफ्रीकी अमेरिकियों के लिए उतना काम नहीं हुआ, जितना समलैंगिकों और लातीन अमेरिकियों के लिए हुआ।

, इस लिहाज से मैं यही मानता हूं कि ह्वाइट हाउस के इस अफ्रीकी-अमेरिकी परिवार को कम करके नहीं आंका जाना चाहिए।

 इस पर किसी स्कैंडल का दाग नहीं लगा और इसने अपनी तमाम जिम्मेदारियां पूरी क्षमता, सम्मान और गरिमा के साथ निभाई हैं।

 अब अश्वेत लोग, खासतौर से युवा इस भावना से ऊपर उठ चुके हैं कि रंग और नस्ल के कारण उनकी हदें तय हैं।

 इसी तरह, श्वेत अमेरिकी भी अब नस्लवादी पूर्वाग्रहों से ऊपर उठने लगे हैं।

 लिहाजा इतिहास बराक ओबामा को एक अच्छे राष्ट्रपति के रूप में याद करेगा, जिन्होंने नस्लीय रिश्तों को सुधारने के लिए अपने कार्यकाल में कई बेहतरीन काम किए।

साभार- द गार्जियन।

(ये लेखक के अपने विचार हैं), – जेसी जैक्सन, अमेरिकी राजनेता और मानवाधिकार कार्यकर्ता।

सौजन्य- हिन्दुस्तान।

