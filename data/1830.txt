विरोध का तरीका गलत (दैनिक जागरण)।

खरसावां और रांची के कांके में रविवार को हुई दो घटनाओं ने राज्य को शर्मसार कर दिया।

 खरसावां के शहीद स्थल पर जिस तरह मुख्यमंत्री रघुवर दास का विरोध किया गया, वह गलत ही नहीं, निंदनीय भी है।

 इसी तरह रांची के कांके में सड़क हादसे में सेवानिवृत्त बीएयू कर्मी की मौत के बाद रामगढ़ से रांची आ रहे जल संसाधन मंत्री चंद्रप्रकाश चौधरी की गाड़ी का शीशा तोड़ उन्हें पांच घंटे बंधक बना लेना भी विरोध के गलत तरीके को ही उजागर करता है।

 सोचना होगा कि इस तरह विरोध कर हम आखिर किसे और क्या संदेश देना चाहते हैं।

 महात्मा गांधी के देश में आक्रोश की अभिव्यक्ति अराजकता में तब्दील नहीं होनी चाहिए।

 हमारा मानना है कि कहीं कोई समस्या है, तो उसका समाधान भी है।

 हमें समाधान पर गौर करना चाहिए, न कि समस्या के समाधान के लिए ऐसे तरीके को अपनाना चाहिए कि एक नई समस्या खड़ी हो जाए।

 आज सदन से सड़क तक विरोध का तरीका अराजक स्वरूप धारण करता जा रहा है।

 यह लाइलाज बने, उसके पहले इसका इलाज हमें खोजना होगा।

 अगर इलाज में कड़वी दवा देनी पड़े या ऑपरेशन की जरूरत महसूस हो, तो वह भी करना चाहिए।

 किसी को बेइज्जत करने का अधिकार किसी को नहीं, यह भी समझना होगा।

 गलत का विरोध हमारा अधिकार है।

 कर्तव्य यह है कि वह विरोध अशोभनीय नहीं हो।

 महात्मा गांधी ने कहा है, जिस साध्य को प्राप्त करने का साधन उचित नहीं होगा, वह साध्य भी उचित नहीं होगा।

 मतलब यह कि जिस तथाकथित गलत का विरोध हम करने जा रहे हैं, उसका तरीका गलत नहीं होना चाहिए।

 बहरहाल, मुख्यमंत्री रविवार को खरसावां में शहीदों को श्रद्धांजलि देने गए थे।

 शहीद किसी वर्ग, व्यक्ति या दल के नहीं होते।

 ऐसे मौके पर भी उन्हें काला झंडा दिखाना, जूते-चप्पल उछालना और वापस जाओ के नारे लगाना उचित नहीं था।

 सभ्य समाज इस तरह की घटना की इजाजत नहीं देता।

 वैसे खरसावां में यह सब कुछ अचानक नहीं हुआ।

 मुख्यमंत्री ने भी कहा कि यह पूरी तरह प्रायोजित घटना थी।

 उन्होंने इस घटना को शहीदों का अपमान और झारखंड मुक्ति मोर्चा की गंदी और क्षुद्र राजनीतिबताया।

 इस घटना ने पुलिस व प्रशासन की भी पोल खोल कर रख दी।

 वहां के पुलिस अधीक्षक का यह कहना भी गले के नीचे नहीं उतरता कि पुलिस अगर संयम नहीं बरतती तो स्थिति गंभीर हो सकती थी।

 अगर ऐसी स्थिति बनी, तो उसका पूर्व में ही आकलन कर क्यों नहीं उसी अनुरूप व्यवस्था की गई।

 जब मुख्यमंत्री ही कह रहे हैं कि घटना प्रायोजित थी, तो खुफिया इनपुट भी कुछ न कुछ ऐसा रहा होगा।

 नहीं था तो यह हमारे खुफिया तंत्र की भी विफलता है।

 स्थानीय संपादकीय : झारखंड , सौजन्य – दैनिक जागरण।

