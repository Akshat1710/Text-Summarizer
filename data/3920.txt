तरक्की के खिलाफ है तीन तलाक पद्धति (दैनिक भास्कर)।

‘द टाइम्स दे आर ए चेंजिंग,’ बॉब डिलन ने बरसों पहले गाया था, लेकिन दुर्भाग्य से तीन बार कहकर तलाक देने की पद्धति की शिकार सैकड़ों भारतीय मुस्लिम महिलाएं दुश्चक्र में फंस गई हैं, जिस पर पितृ सत्तात्मक समाज का नियंत्रण है।

 यह धक्कादायक है कि कई देशों में प्रतिबंधित तीन तलाक जैसी घिनौनी पद्धति को भारत में समर्थन मिल रहा है।

 इस्लाम के विद्वानों और महिला संगठनों ने कहा है कि इसका कोई धार्मिक अथवा कुरान में आधार नहीं है।

 इसके बावजूद ऑल इंडिया मुस्लिम पर्सनल लॉ बोर्ड (एआईएमपीएलबी) सुधार के किसी भी प्रयास को धार्मिक मामलों में हस्तक्षेप बताकर विरोध कर रहा है।

  मुस्लिम समुदाय में एआईएमपीएलबी जैसे संगठनों को तीन तलाक जैसी प्रतिगामी और मनमानी पद्धति से महिलाओं का शोषण होने देने की बजाय सुधार के अग्रिम मोर्चे पर होना चाहिए।

 तीन तलाक के हिमायतियों को परवाह ही नहीं है कि यह शिकार महिलाओं की जिंदगी में कैसा विनाश ला रहा है।

 उनमें से कुछ ने तो राहत पाने के लिए अदालत के दरवाजे खटखटाए हैं।

, बहुलता अथवा विविधता के नाम पर भारतीय मुस्लिम महिलाओं को संविधान के तहत उपलब्ध समान दर्जा और गरिमा से वंचित कैसे किया जा सकता है, जबकि कई इस्लामी देश तीन तलाक व बहुविवाह पर पाबंदी लगा चुके हैं।

 इस पद्धति को भारत मंे कैसे इजाजत दी जा सकती है, जब इस्लामी देशों में वैवाहिक कानून बने हैं व उन्हें शरिया के खिलाफ भी नहीं माना गया।

 यहां मैं अपने सहयोगी अरुण जेटली को याद करूंगा, जिन्होंने पूर्व में कहा है कि पर्सनल लॉ को भेदभाव फैलाकर मानवीय गरिमा के साथ समझौता करने नहीं दिया जा सकता और धर्म व्यक्ति के अधिकार तय नहीं कर सकता।

 गौरतलब है कि विभिन्न सरकारों ने बदलते वक्त की जरूरत के मुताबिक हिंदुओं और ईसाइयों के पर्सनल लॉ में संशोधन किए हैं।

 झूठा प्रचार किया जा रहा है कि किसी धर्म विशेष को निशाना बनाया जा रहा है।

 भारतीय मुस्लिम महिला आंदोलन (बीएमएमए) ने भी तीन तलाक को कुरान के बाहर की प्रथा बताया है, जिसे कानून बनाकर खत्म करने की जरूरत है।

 बीएमएमए की सह-संस्थापक नूरजहां साफिया नियाज और जाकिया सोमण ने पिछले साल नवंबर में प्रधानमंत्री नरेंद्र मोदी को पत्र लिखकर बताया था कि उन्होंने देश के 10 राज्यों की 47,110 मुस्लिम महिलाअों के बीच सर्वे किया है।

 इसमें 92.1 फीसदी महिलाएं मौखिकएकतरफा ढंग से दिए तलाक पर प्रतिबंध चाहती हैं और 91.7 फीसदी बहुविवाह के खिलाफ हैं।

 एक न्यूज़ पोर्टल में लिखे लेख में दोनों ने कहा, ‘तीन तलाक धर्म के कारण नहीं बल्कि धर्म के वेश में मौजूद पितृ सत्तात्मक व्यवस्था और सत्ता के खेल के कारण है।

 आम मुस्लिम महिला-पुरुषों को तलाक संबंधी न्याय व निष्पक्षता के कुरान के सिद्धांतों के बारे में शिक्षित करना महत्वपूर्ण है ताकि हर व्यक्ति जान ले कि तीन तलाक कुरान के विपरीत है।

’ ख्यात मुस्लिम लॉ एक्सपर्ट तारिक महमूद ने बीएमएमए की रिपोर्ट की प्रस्तावना में तलाक के इस्लामी कानून का उल्लेख करते हुए लिखा, ‘अपने मूल रूप में यह बेशक तर्कपूर्ण, यथार्थवादी और आधुनिक था, लेकिन गुजरते समय के साथ इसे इतना बिगाड़ दिया गया है कि पहचान में ही नहीं आता।

 इस्लामी कानून में ऐसा कुछ नहीं है, जो पति को तलाक के अधिकार का मनमाना और तर्कहीन इस्तेमाल करने की अनुमति देता हो।

, ’ इस्लामिक फोरम फॉर प्रमोशन अाॅफ मॉडरेट थाट के महासचिव ए. फैजुर रहमान ने भी पूर्व में कहा था कि एक बार में तीन बार कहकर तलाक देने को कुरान में मान्यता नहीं है।

 वक्त आ गया है कि उलेमा इसे अवैध करार दें।

 यहां मैं जोर देना चाहूंगा कि अनुच्छेद 14 और 15 भारतीय संविधान के बहुत महत्वपूर्ण अनुच्छेद हैं।

 वे भारतीय लोकतंत्र के मूल मूल्यों को साकार करते हैं।

 अनुच्छेद 14 कानून के समक्ष सबको समान मानने का मूल्य देता है।

 इसमें कहा गया है, ‘ राज्य भारतीय क्षेत्र में किसी व्यक्ति को कानून के सामने समान मानने अथवा कानून का समान संरक्षण मुहैया कराने से इनकार नहीं करेगा।

’ जबकि अनुच्छेद 15 कहता है, ‘राज्य किसी के साथ धर्म, नस्ल, जाति, लिंग, जन्मस्थान या इनमें से किसी एक के आधार पर भेदभाव नहीं करेगा।

’ ऐसी कोई प्रथा जो महिलाओं को सामाजिक, आर्थिक या भावनात्मक रूप से कमजोर बनाए, वह अनुच्छेद 14 व 15 की भावना के अनुरूप नहीं होगी।

 तीन तलाक का बचाव करने वाले इन लोगों नेे कहा है कि इनके बचाव के लिए न तो सुप्रीम कोर्ट और न संविधान आगे आ सकता है, क्योंकि तीन तलाक शरिया से आया है।

 यदि शरिया इतना ही अनुल्लंघनीय है तो इतने सारे मुस्लिम देशों ने महिला के हक में आधुनिक कानून कैसे बनाएं।

 देश की सर्वोच्च अदालत का फैसला हर किसी पर बंधनकारी है, फिर उसका धर्म, लिंग और जाति कोई भी क्यों न हो।

 किसी को भी ऐसे बात नहीं करनी चाहिए, जिससे न्यायपालिका की गरिमा कम होती हो।

 यह दुर्भाग्यूर्ण है कि कुछ राजनीतिक दल वोट बैंक की खातिर ऐसी प्रतिगामी, पिछड़े और महिला विरोधी पद्धति का बिना सोचे समर्थन कर रहे हैं।

 इसमें संदेह नहीं कि सुधार उन्हीं धार्मिक परम्परा से आने चाहिए।

 इसी वजह से तो राजा राम मोहन राय, दयानंद सरस्वती और अन्य हिंदू धर्म परम्पराओं में काफी हद तक सुधार लाए।

 तो आगे का रास्ता क्या है।

 यही कि विचार-विमर्श करें और जब भी आवश्यक हो जरूरी कदम उठाकर महिलाओं के शोषण को रोकें।

 विधि आयोग ने प्रश्नावली जारी कर जनता व संबंधित पक्षों से राय मांगकर यही किया है।

 इसमें न सिर्फ तीन तलाक बल्कि हिंदू महिला के उत्तराधिकार का अधिकार और गुजरात में अपनाए जा रहे मैत्री-करार का मसला भी है।

 फिर कोई यह आरोप कैसे लगा सकता है कि कवायद में एक ही धर्म को निशाना बनाया जा रहा है।

 तीन तलाक को समान नागरिक संहिता से जोड़कर भ्रम फैलाया जा रहा है, जबकि तीन तलाक के मुद्‌दे का उद्‌देश्य तो लैंगिक न्याय और समान अधिकार सुनिश्चित करना है।

 आइए, इस महत्वपूर्ण मुद्‌दे पर व्यापक बहस होने दें।

 कहने की जरूरत नहीं है कि वे सारी सामाजिक, सांस्कृतिक व धार्मिक परम्पराएं, जो समानता के कानून पर खरे नहीं उतरतीं, बदलनी चाहिए।

 इसी एकमात्र तरीके से भारत आधुनिक और समृद्ध राष्ट्र में रूपांतरित हो सकता है।

, (ये लेखक के अपने विचार हैं।

) वेंकैया नायडू केंद्रीय सूचना-प्रसारण और शहरी विकास मंत्री  लेखक- वेंकैया नायडू।

, सौजन्य :-दैनिक भास्कर, 21-10-2016।

