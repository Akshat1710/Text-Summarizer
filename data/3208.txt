मुश्किल में चांडी (अमर उजाला)।

(भ्रष्टाचार के मुद्दे पर संसद न चलने देने वाली कांग्रेस का अपने मुख्यमंत्री के भ्रष्टाचार पर आश्चर्यजनक रूप से चुप्पी साधना आगामी चुनाव में उसका खेल बिगाड़ दे, तो अचरज नहीं।

)।

केरल के मुख्यमंत्री ओमान चांडी को सौर ऊर्जा घोटाले में उच्च न्यायालय से तात्कालिक तौर पर भले ही राहत मिल गई हो, लेकिन तथ्यों और सुबूतों के आईने में उन्हें अपने पद पर एक मिनट भी बने रहने का नैतिक हक नहीं है।

 बेशक सौर ऊर्जा घोटाले की दूसरी अभियुक्त सरिता एस नायर की छवि कोई कम दागदार नहीं है; बीजू राधाकृष्णन के साथ मिलकर करोड़ों का भ्रष्टाचार करने के बाद वह इस मामले में ह्विस्लब्लोअर की तरह दिखना चाहती है।

 लेकिन सौर ऊर्जा घोटाले की जांच के लिए गठित जस्टिस शिवराजन कमेटी के सामने उसने जो चौंकाने वाले खुलासे किए हैं, उन्हें नजर अंदाज नहीं किया जा सकता।

 पहले उसने कहा कि राज्य में बड़े स्तर पर सोलर पावर प्रोजेक्ट लगाने के लिए उसने मुख्यमंत्री के खास आदमी और ऊर्जा मंत्री को रिश्वत दी थी।

 बाद में इस घोटाले में मुख्यमंत्री के बेटे की संलिप्तता की भी उसने जानकारी दी।

 सोलर पावर प्रोजेक्ट की मंजूरी के लिए रिश्वत के साथ-साथ औरतों का जो इस्तेमाल हुआ, उसमें दूसरे कांग्रेसी नेताओं के साथ मुख्यमंत्री के बेटे की लिप्तता की जानकारी भी सामने आई है।

, सिर्फ यही नहीं कि ओमान चांडी केरल के पहले मुख्यमंत्री हैं, जिनसे किसी अदालत ने भ्रष्टाचार के मामले में पूछताछ की है, बल्कि झूठ पकड़ने वाली मशीन के सामने बैठने से इन्कार कर भी उन्‍होंने अपने खिलाफ संदेहों को और पुख्ता किया है।

 इस घोटाले से संबंधित एक ऑडियो क्लिप के लीक होने से भी चांडी और सत्ताधारी कांग्रेस की मुश्किलों में इजाफा हुआ है।

 गौरतलब है कि इससे पहले भ्रष्टाचार के मामले में अदालत की प्रतिकूल टिप्पणी के कारण चांडी सरकार के वित्त और आबकारी मंत्रियों को इस्तीफा देना पड़ा है।

 विपक्षी एलडीएफ में अंदरूनी विवाद और राज्य में आंशिक शराबबंदी का साहसी फैसला लेने के कारण महिलाओं के बीच चांडी की बढ़ी लोकप्रियता को देखते हुए इस साल होने वाले विधानसभा चुनाव में सत्ताधारी यूडीएफ का पलड़ा मजबूत बताया जा रहा है, लेकिन भ्रष्टाचार के मुद्दे पर संसद न चलने देने वाली कांग्रेस का अपने मुख्यमंत्री के भ्रष्टाचार पर आश्चर्यजनक रूप से चुप्पी साधना आगामी चुनाव में उसका खेल बिगाड़ दे, तो अचरज नहीं।

, सौजन्य :- अमर उजाला,30.01.2016,  ।

