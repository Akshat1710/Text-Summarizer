पर्यटन विकास की राह (दैनिक जागरण)।

गुरु गोविंद सिंह के 350वें प्रकाशोत्सव के सफल आयोजन ने राज्य में पर्यटन विकास की संभावनाओं को बल दिया है, कई महत्वपूर्ण स्थल पर्यटक केंद्र बनने की राह पर हैं।

—।

बिहार में पर्यटन के विकास की असीम संभावनाएं हैं, मगर इसके लिए स्वस्थ माहौल का निर्माण भी जरूरी है।

 इसका ताजातरीन उदाहरण गुरु गोविंद सिंह का प्रकाशोत्सव है जो लाखों लोगों की शांतिपूर्वक भागीदारी के बावजूद सकुशल सम्पन्न हो गया।

 पर्यटन की दृष्टि से सूबे में अभी तक बोधगया और राजगीर ही बाहर से आने वाले लोगों का मुख्य रूप से ध्यान आकर्षित करते थे, परंतु अब उत्तर बिहार के बौद्धस्थलों का विकास, पूर्वी और पश्चिमी चंपारण में हिंदुओं की आस्था के केंद्रों का जीर्णोद्धार और पटना में सिखों के दशम गुरु के जन्मस्थल तख्त श्रीहरिमंदिर साहिब का स्वरूप भव्य होने से अब ये काफी लोकप्रिय हो रहे हैं।

 राजगीर और बोधगया को भगवान बुद्ध की नगरी माना जाता है, वहीं पटना सिटी को गुरु की नगरी के रूप में जाना जाता है।

 हालांकि समूचे पटना को पर्यटन की दृष्टि से सम्राट अशोक के पाटलिपुत्र के रूप में विकसित किया जा सकता है।

 इतिहास में यह मगध सम्राट की राजधानी के रूप में दर्ज है, मगर टूरिस्टों के लिए अशोका द ग्रेट से जुड़ी तमाम धरोहरों को न तो कायदे से संरक्षित किया गया है और न ही इसकी ब्रांडिंग हो रही है।

 इसी तरह जिस शेरशाह को आज भी शानदार और मजबूत सड़क ग्रैंड ट्रंक रोड (अमृतसर से कोलकाता) बनवाने के लिए जाना जाता है, उसी सम्राट का सासाराम में किला और मकबरा समेत कई धरोहरें बदहाली की शिकार हैं।

 शनिवार और रविवार को मुख्यमंत्री नीतीश कुमार चंपारण के दौरे पर थे।

 वहां उन्होंने ऐतिहासिक स्थलों और धरोहरों को इको पर्यटन केंद्र के रूप में विकसित करने की बात कही है।

 यह भी कहा है कि वाल्मीकिनगर इको टूरिज्म का हब बनेगा।

 प्राकृतिक सुंदरता के लिहाज से वाल्मीकिनगर राज्य में खूबसूरत स्थान है।

 विकसित होने पर यहां सैलानी प्रकृति का नजदीक से दीदार कर सकेंगे।

 बिहार का यह एकमात्र टाइगर रिजर्व भी है।

 सीएम ने पांच जनवरी को पटना के गांधी मैदान में दशम गुरु के प्रकाशोत्सव पर कहा था कि बिहार में सिख गुरुओं के चरण पड़े हैं।

 जिन-जिन स्थानों से गुरु गुजरे हैं उनको जोड़कर सरकार गुरु सर्किट बनाएगी।

 सूबे में छह माह पूर्व घोषित पूर्ण शराबबंदी के बाद सरकार का राजस्व प्रभावित हुआ है, ऐसे में पर्यटन विकास ने गति पकड़ी तो इसकी भरपाई के साथ रोजगार की तमाम संभावनाएं भी बढ़ेंगी।

 स्थानीय संपादकीय : बिहार , सौजन्य – दैनिक जागरण।

