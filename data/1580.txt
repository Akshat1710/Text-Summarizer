भारी पड़ सकती है ऐसी चूक (दैनिक ट्रिब्यून)।

खादी संस्थान के वार्षिक कैलेंडर और डायरियों पर आज तक रिवायती तौर पर छपने वाले महात्मा गांधी के चित्र की जगह प्रधानमंत्री मोदी की फोटो देखना एक अप्रिय अनुभव है।

 बाकी कसर हरियाणा में भाजपा सरकार के स्वास्थ्य मंत्री अनिल विज के बयान ने पूरी कर दी, जब उन्होंने कहा, ‘मोदी गांधी से बेहतर युगपुरुष हैं।

’ यह बात अलग है कि इस वक्तव्य से लज्जित हुई भाजपा के दबाव पर बाद में विज को अपने शब्द वापिस लेने पड़े थे।

अपने कार्यकाल के पहले तीन साल में यह मोदी का देश के अंदर उठाया गया सबसे बेजा कदम है।

 राजनीतिक क्षेत्र और सोशल मीडिया में अपनी काफी पैठ बना चुकने के बाद प्रधानमंत्री का यह जतलाना कि अब उनका अपना रुतबा भी युगपुरुषों सरीखा हो गया है, और तुलना भी राष्ट्रपिता गांधी से, तो ऐसा करके उन्होंने अपनी छवि में कोई इजाफा नहीं किया।

यदि माना जाए कि कैलेंडर पर छपने वाले चित्र में की जाने वाली तबदीली प्रधानमंत्री कार्यालय की सहमति के बिना नहीं हो सकती, तो यह निर्णय हाहाकारी है क्योंकि ऐसा करना न केवल मोदी की आत्ममुग्धता दिखाता है बल्कि यह भी कि वे खुद को देश के बाकी राजनेताओं से ऊपर मानते हैं।

जैसा कि हम विगत में भी देख चुके हैं और फिलहाल उत्तर प्रदेश और पंजाब के चुनावों में भी देखने को मिल रहा है कि मोदी अपनी पार्टी की ओर से स्टार प्रचारक की भूमिका निभाते हुए विरोधी पक्ष की छीछालेदर करने में कोई कसर नहीं छोड़ रहे हैं।

 उनके दल के लोग भी पार्टी की नीतियां या कार्यक्रम नहीं बल्कि बेझिझक होकर मोदी के नाम पर राज्यों में वोट मांग रहे हैं।

दूसरी ओर मोदी ने अपनी विदेश नीति में नाभिकीय आपूर्तिकर्ता संघ (न्यूक्लियर सप्लायर्स ग्रुप) की सदस्यता लेने की खातिर जरूरत से ज्यादा जोर दे रखा है, बावजूद इसके कि चीन यह एकदम स्पष्ट कर चुका है कि वह इस प्रस्ताव का प्रतिरोध करेगा और उसने अपने वीटो का प्रयोग करके भारत को इस सिलसिले में साफतौर पर अपनी ताकत भी दिखा दी है।

तथापि मोदी का कैलेंडर वाला कृत्य राजनीतिक रूप से कहीं ज्यादा अहमियत रखता है क्योंकि जिस हिसाब से उनके भक्तगण दिन-रात महिमामण्डन करने में लगे हैं और उनका ओज एक अजेय राजनेता वाला बनाने पर तुले हुए हैं, उसके मद्देनजर डर है कि स्वयं मोदी भी उस बुलबुले में न जीने लगें, जिसमें रहकर उन्हें आत्मश्लाघा को बढ़ावा देने में खुद ही मजा आने लगे।

 महात्मा गांधी ने अपने पास कभी भी कोई सार्वजनिक पद नहीं रखा था, जबकि वे स्वतंत्रता आंदोलन के बड़े प्रणेता थे, जबकि ठीक इसी वक्त भाजपा का मार्गदर्शक कहे जाने वाले वाले राष्ट्रीय स्वयंसेवक संघ की अपनी भूमिका आजादी की लड़ाई में संदिग्ध रही है।

राजनीति के आज के यथार्थ की बात करें तो महात्मा गांधी की बजाय अपना चित्र छपवाकर मोदी ने ज्यादा ही जल्दबाजी कर दी है।

 अगर यह मान भी लिया जाए कि आज की तारीख में विपक्ष की तरफ से उन्हें चुनौती देने वाला कोई नहीं है और वे भाजपा के भी सबसे कद्दावर नेता हैं, लेकिन जिस तरह सारे मुख्य निर्णय वे खुद ही ले रहे हैं, उससे अन्य छिपे खतरों की संभावना भी पूरी-पूरी है।

 मिसाल के तौर पर नोटबंदी का मामला लें तो भारतीय रिजर्व बैंक के नये गवर्नर उर्जित पटेल ने कहा है कि नोटबंदी-योजना पर काम तो अंदरखाते कई महीने पहले से हो रहा था।

 अगर ऐसा है तो फिर क्यों नहीं क्रियान्वयन की सभी बारीकियों पर पहले से पूरा ध्यान दिया गया।

 यदि ऐसा किया होता तो पुरानी मुद्रा को निरस्त करने के आदेश के बाद प्रतिदिन जो नयी-नयी समस्याएं उठ खड़ी हुईं, उनके लिए रोज-ब-रोज फौरी उपाय घोषित करने की नौबत क्यों आती।

 सरकार और न्यायपालिका के बीच मौजूदा खींचतान इस सरकार का अन्य पहलू उजागर करती है कि कैसे इसकी मंशा ताकत की विभिन्न चाबियों का नियंत्रण अपने हाथों में केंद्रित करने की है।

क्या मोदी देश की संसदीय व्यवस्था वाले लोकतंत्र को एक तरह के राष्ट्रपति-प्रणाली वाले ढांचे में तबदील करने की ओर अग्रसर हैं।

 चूंकि मोदी अपने से पहले रहे प्रधानमंत्रियों की बनिस्पत संसदीय बहसों में कम-से-कम उपस्थित रहते हैं, इससे प्रतीत होता है कि संसदीय व्यवस्था में काम करने में वह खुद को असहज महसूस कर रहे हैं।

 सच तो यह है कि संवाद करने का उनका तरीका भी एकतरफा ही है यानी टवीट्स और फेसबुक के जरिए ताकि सामने से आने वाले चुभते सवालों की कोई गुंजाइश ही न रहे।

जो सवाल आज उठना चाहिए वह यह है कि आखिर मोदी का यह कारवां बाकी के कार्यकाल में किस दिशा में जाएगा।

 लगता है उन्होंने ऑस्कर विल्डीन की यह कहावत सुन रखी है ‘अतिक्रमणता से बढ़कर और कोई अन्य सफलता नहीं होती।

’ फिर भी यदि वे अपना दूसरा कार्यकाल बतौर प्रधानमंत्री चाहते हैं तो उन्हें अपनी उड़ान को संयमित करना होगा।

 देश की समस्याओं को अमीर और गरीब के बीच द्वंद्व बताकर पेश करना एक खूबी हो सकती है लेकिन हर मुश्किल की जड़ इसे ही बताकर जितनी सरल व्याख्या पेश की जा रही है, वह प्रामाणिकता की कसौटी पर कसने के बाद कितनी टिक पाएगी।

 विपक्षी दलों को अमीरों और काले धन का हितैषी बताकर उनकी भर्त्सना करने से कुछ विशेष हासिल नहीं होने वाला।

 हाल-फिलहाल तो मोदी के तरकश में दो बड़े तीर हैं, एक है नोटबंदी करने का दुधारी-फैसला और दूसरा, पाकिस्तान की सीमा के अंदर जाकर ‘सर्जिकल स्ट्राइक’ करने का साहसिक निर्णय।

मोदी के केंद्र सरकार में तीन साल के कार्यकाल की ढलान अब शुरू हो चुकी है।

 लेकिन उसे राह में लगे चेतावनी के निशानों का ध्यान रखना होगा कि कुछ विरासती सम्माननीय संस्थान ऐसे भी होते हैं, जिनकी गरिमा से खिलवाड़ नहीं किया जाना चाहिए।

 मान भी लिया जाए कि मोदी एक बहुत बड़े नेता हैं लेकिन बड़े से बड़े नेता को भी देश के युगपुरुषों की इज्जत करनी और बनाए रखनी होती है।

 और महात्मा गांधी जैसी विभूति का वैसे भी कोई सानी नहीं हो सकता।

 अगर किसी के दिमाग में राष्ट्रपति-शासन आधारित प्रणाली है भी तो उसकी संभावना 2019 के अगले आम चुनाव के बाद ही कहीं जाकर हो सकती है।

 अगर हम लोग कभी उस बिंदु पर पहुंच भी गए तो भी इस विचार का सख्त विरोध होना अवश्यंभावी है।

 हमारे संविधान निर्माताओं के पास संसदीय प्रणाली को चुनने की सबसे माकूल वजह यह थी कि यह देश बहुलवाद से लबरेज है।

 इंदिरा गांधी द्वारा किए गए इमरजेंसी के प्रयोग ने दिखा दिया था कि तानाशाही के खिलाफ नफरत किस कदर पैदा हो जाती है।

 इसके अलावा अति-केंद्रिकृत प्रशासनिक व्यवस्था की कमियों को भी इसने पूरी तरह से उजागर कर दिया था।

हालांकि प्रधानमंत्री ने नोटबंदी का फैसला लेकर दिखा दिया है कि वह ऐसे साहसिक निर्णय लेने का सामर्थ्य रखते हैं, भले ही कुर्सी दांव पर लग जाए लेकिन खतरा उन्हें वास्तव में खुद अपने से है।

 कहीं ऐसा न हो कि इस आत्ममुग्धता में वे इतना बह जाएं कि लगने लगे कि अब अगर कोई मुझसे ऊपर है तो वह मैं खुद हूं।

इसमें कोई शक नहीं कि उत्तर प्रदेश विधानसभा के चुनाव न केवल भाजपा के लिए बल्कि मोदी के अपने राजनीतिक भविष्य में भी बहुत महत्व रखते हैं।

 वहीं अपने दल की ओर से भावी मुख्यमंत्री के नाम की घोषणा करने में असफल रहने के बावजूद मोदी अपने ‘निजी जादू’ पर निर्भर हैं, फिलहाल तो चहुंओर मोदी-ही-मोदी है।

, सौजन्य- दैनिक ट्रिब्यून।

