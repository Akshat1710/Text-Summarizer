नोटबंदी अकेला इलाज नहीं (हिन्दुस्तान)।

हजार-पांच सौ के पुराने नोट की बंदी को एक हफ्ता हो चला है, मगर आम लोगों की मुश्किलें खत्म होती नहीं दिख रहीं।

 देश अब भी बैंकों व एटीएम के आगे लाइन में खड़ा है।

 बीते आठ नवंबर को जब प्रधानमंत्री ने नोटबंदी की घोषणा की थी, तब उन्होंने कहा था कि इस कदम के बाद जाली नोटों का कारोबार बंद होगा, देश में काला धन घटेगा और कैशलेस इकोनॉमी यानी नगदीविहीन अर्थव्यवस्था साकार हो सकेगी।

 मगर यह सवाल एक हफ्ते के बाद भी हवा में तैर रहा है कि क्या महज नोटबंदी से तमाम मुश्किलों का हल निकल आएगा।

 और अगर वाकई ऐसा संभव है, तो इस दिशा में देश कितना आगे बढ़ा है।

, जाली नोट भारतीय अर्थव्यवस्था की एक सच्चाई हैं।

 सरकारें इनसे बचने के लिए कदम उठाती रही हैं।

 बार-बार नोटों में नए ‘फीचर्स’ जोड़े जाते हैं।

 हालांकि यह इस तरह किया जाता है कि आम लोगों को कम से कम परेशानी हो।

 उन्हें नए नोट के लिए यूं लाइन में न लगना पड़े।

 इसके लिए समय दिया जाता है, क्योंकि जाली नोट हटाने के लिए तुरंत नोटबंदी की कोई जरूरत नहीं है।

 असल में,फीचर्स बदल देने से जाली नोटों का कारोबार करने वालों की कमर टूटती है।

 उनके प्रेस या तमाम साजो-सामान बेकार हो जाते हैं।

, मगर चूंकि जालसाज इसका भी तोड़ निकाल लेते हैं, इसलिए नोटों के फीचर्स में बदलाव लगातार जारी रहने वाली एक कवायद है।

 ऐसा सिर्फ अपने देश में ही नहीं, दुनिया के तमाम मुल्कों में होता है।

 लिहाजा सरकार का यह उद्देश्य दिल को छूने वाला है, पर इसे इस तरह लागू करना अच्छा नहीं माना जा सकता।

 इसकी वजह यह भी है कि हम नए नोट में कितने ही फीचर्स डाल लें, जालसाजों के कारण हमें उनमें कुछ दिनों के बाद बदलाव करना ही होगा।

 ऐसा संभव ही नहीं है कि एक बार नोट बदल लिया और हम पूरी तरह निश्चिंत हो गए।

 इस बार भी हम यह सोचकर चैन की नींद नहीं ले सकते कि अब जाली नोट इतिहास की चीज बन जाएंगे।

, कुछ ऐसा ही हाल काला धन से निपटने के मामले में है।

 अनुमान यह है कि देश में काला धन का छह फीसदी नगद के रूप में है।

 हालांकि कुछ लोग इसे आठ तक फीसदी बताते हैं।

 बाकी पैसा सोना, रियल एस्टेट के रूप में, या बेनामी खातों में या देश से बाहर जमा है।

 काला धन इसलिए नगद के रूप में ज्यादा जमा नहीं किया जाता, क्योंकि उसका मूल्य अपेक्षाकृत कम हो जाता है।

 अगर आप आयकर विभाग, सीबीआई या किसी सरकारी संस्थान द्वारा की गई छापेमारी की खबरों को पढ़ें, तो पाएंगे कि जो धन-संपत्ति उनके हाथ लगती है, उनमें नगद बहुत कम होता है।

, बाकी चीजों में ज्यादा काला धन है।

 ऐसे में, यह मानना कि सरकार के इस कदम के बाद काला धन पूरी तरह खत्म हो जाएगा, दिवास्वप्न जैसा है।

 वैसे भी, भ्रष्टाचार करके अर्जित धन या कर-चोरी की रकम भी काला धन है।

 यानी आम लोगों को इस पहल का फायदा इस रूप में मिलना चाहिए कि अब भ्रष्टाचार खत्म हो जाएगा, राजनीतिक व्यवस्था पारदर्शी हो जाएगी, कर चोरी नहीं होगी, भ्रष्ट आचरण बंद हो जाएंगे आदि-आदि।

 यह सब नोटबंदी से संभव नहीं है।

 इसके लिए कर सुधार, पुलिस-नौकरशाही सुधार, पारदर्शी व्यवस्था, शुचिता आदि की दरकार है।

 अगर यह सब नहीं होता है, तो फिर कोई गारंटी नहीं कि नए नोट के माध्यम से तमाम काले काम आगे नहीं होंगे।

 इससे हम बेशक काला धन का जमा भंडार (छह से आठ फीसदी) खत्म कर देंगे, मगर उसके प्रवाह को रोकना संभव नहीं होगा।

, देखने में यह भी आया है कि जिन लोगों के पास काला धन नगद रूप में जमा है, वे कुछ जोड़-तोड़ करके उसे बदलवा रहे हैं।

 इसका सीधा अर्थ है कि चोर रास्ते अब भी खुले हुए हैं।

 बेशक सरकार ने तमाम उपाय किए हैं, मगर उसकी मार आम आदमी ही झेल रहा है।

 अब हर हाथ में स्याही लगाने की ही बात लें।

 नए आदेश के बाद अपने पैसे दोबारा लेने के लिए आप या तो जा नहीं पाएंगे, और अगर जाएंगे भी, तो आपको तमाम मुश्किलें आएंगी।

 जैसे कि आपको यह साबित करना होगा कि इंक इतने दिन पुराना है।

 ऐसे में, यह मुमकिन है कि रुपये निकालने के लिए आप भी कुछ चोर रास्तों की मदद लें।

 यानी एक गलत नीति का पोषण हमारी सरकार दूसरी गलत नीति से कर रही है, इसे विडंबना ही कहेंगे।

, इसी तरह, नगदीविहीन अर्थव्यवस्था की ओर बढ़ने की बात गले नहीं उतर रही।

 कई देशों में आज मोबाइल से पेमेंट होता है।

 वहां कम राशि के लेन-देन में भी कोई मुश्किल नहीं आती।

 सीधे कंपनी के साथ कारोबार होता है।

 बैंक कोई पक्ष नहीं होता।

 मगर अपने देश में पिछले दस-पंद्रह वर्षों में मोबाइल की व्यापक पहुंच होने के बाद भी अब तक ऐसा नहीं हो पाया है।

 भारतीय रिजर्व बैंक ने कई प्रतिबंध लगा रखे हैं।

 यहां रुपयों का लेन-देन करने वाली कंपनी तब तक शुरू नहीं हो सकती, जब तक कि उसका कोई बैंक अकाउंट न हो।

, बेशक यह कोशिश लंबे अरसे से हो रही है कि देश में, खासकर छोटी रकम के लिए ‘नन-बैंक पैमेंट सिस्टम’ हो, पर यह अब तक संभव नहीं हो सका है।

 आज भी देश में ज्यादातर खरीद-फरोख्त नगदी में होती है।

 ऐसे में, अचानक नोटबंदी से मुश्किलें आनी ही थीं।

 हमारा तंत्र अभी नगदीविहीन अर्थव्यवस्था के लिए तैयार ही नहीं है।

 यानी हम उस रास्ते पर बढ़ चले हैं, जिसकी हमने तैयारी नहीं की थी।

 जाहिर है, व्यापकता में हमें इसका लाभ नहीं मिलने वाला।

 मान भी लें कि इससे काला धन खत्म हो जाएगा, तब भी आम आदमी को फायदा मिलता नहीं दिख रहा है।

 उन क्षेत्रों में कोई बदलाव नहीं होने जा रहा, जिनसे आम लोगों का साबका पड़ता है।

 सवाल यह है कि क्या उसे अब रिश्वत नहीं देनी होगी।

 क्या पूरा तंत्र पाक-साफ हो जाएगा।

, कोई भी देश इस तरह के कदम नहीं उठाता।

 मोरारजी देसाई की सरकार ने भी बड़े नोट बंद किए थे।

 लेकिन वे उस वक्त वाकई में बड़े नोट थे, और जिनका साबका आम लोगों से अमूमन नहीं था।

 इस बार बंदी की मार पांच सौ और हजार रुपये के नोट पर पड़ी है, जो ट्रान्जेक्शन करेंसी है, यानी उसका आम लोग भी लेन-देन में इस्तेमाल करते हैं।

 मेरा मानना है कि जब नोटबंदी का फैसला लिया जाता है, तो इससे मिलने वाले फायदे, इसकी लागत और किस रूप में इसे लागू किया जाए, इन सबका गुणा-भाग किया जाता है।

 इस बार भी किया गया होगा।

, मगर लगता है कि सत्ता-तंत्र का आकलन गलत था।

 जब 15 लाख करोड़ के नोट खत्म कर दिए गए और बैंक एक दिन में सिर्फ 10-20 हजार करोड़ रुपये का हस्तांतरण ही कर पा रहे हैं, तो यह स्थिति कब तक बनी रहेगी।

 क्या सरकार ने इस पर नहीं सोचा था।

 इस गलती की जिम्मेदारी किसकी है।

 नोटबंदी के फैसले के पीछे उद्देश्य जो भी रहे हों, वे आर्थिक नजरिये से उचित नहीं दिख रहे।

 अर्थव्यवस्था के लिहाज से यह फैसला गले नहीं उतर रहा।

 और रही बात इस फैसले में छिपी राजनीतिक मंशा की, तो इसका जवाब हमारे राजनेता ही देंगे।

– इला पटनायक, प्रोफेसर व पूर्व आर्थिक सलाहकार, भारत सरकार।

(ये लेखिका के अपने विचार हैं)।

सौजन्य – हिन्दुस्तान, 17-11-2016।

