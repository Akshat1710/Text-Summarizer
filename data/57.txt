सब्सिडी का सदुपयोग (दैनिक जागरण)।

हज सब्सिडी को समाप्त होना ही था, क्योंकि सुप्रीम कोर्ट ने अपने एक फैसले के जरिये उसे चरणबद्ध ढंग से खत्म करने का आदेश दिया था।

 इस फैसले के तहत 2022 तक हज सब्सिडी खत्म करनी है।

 यह अच्छा हुआ कि केंद्र सरकार ने इसके पहले ही इस पर विचार शुरू कर दिया कि हज यात्र के लिए दी जानी वाली सब्सिडी को मुस्लिम समाज की शिक्षा-दीक्षा में कैसे खर्च किया जाए।

 दुनिया भर के मुस्लिम समाज की तरह भारतीय मुसलमानों के लिए भी हज यात्र का एक विशेष महत्व है, लेकिन इसका कोई औचित्य नहीं कि यह धार्मिक यात्र सरकारी सहायता से हो।

 यह न केवल कुरान की मान्यता के विपरीत है, बल्कि पंथनिरपेक्ष शासन की अवधारणा के भी खिलाफ है।

 एक अन्य महत्वपूर्ण बिंदु यह भी है कि जब इस्लामी देश अपने लोगों को हज के लिए सब्सिडी नहीं देते तो भारत में क्यों दी जाए।

 यह भी उल्लेखनीय है कि हज अपने दायित्वों का सही तरह से निर्वहन करने के बाद खुद के पैसे से किया जाता है।

 इससे मुस्लिम समाज भी अवगत है और इसीलिए उसने सुप्रीम कोर्ट के फैसले का समर्थन किया था, लेकिन वह इससे अवगत नहीं दिख रहा कि उसे अपने पिछड़ेपन को दूर करने के लिए खुद सक्रिय होने की जरूरत है।

 नि:संदेह सरकारों को इसकी चिंता करनी ही चाहिए और वे करती भी हैं कि सभी समुदाय आर्थिक-सामाजिक रूप से मुख्यधारा का हिस्सा बनें, लेकिन इस क्रम में वोट बैंक की राजनीति शुरू हो जाती है।

जितना सही यह है कि आर्थिक-सामाजिक रूप से पिछड़े वर्गो को मुख्यधारा में लाने की कोशिश आजादी के बाद से ही जारी है उतना ही यह भी कि यह कोशिश वोट बैंक का जरिया अधिक बन गई है।

 वोट बैंक की इस राजनीति का सबसे बड़ा शिकार मुस्लिम समाज है।

 हालांकि पिछले कुछ समय से मुस्लिम समाज यह महसूस कर रहा है कि विभिन्न राजनीतिक दलों ने उसका इस्तेमाल अपने राजनीतिक स्वार्थो को पूरा करने के लिए किया है, फिर भी वह कुल मिलाकर ऐसे दलों का वोट बैंक ही बना हुआ है।

 चूंकि राजनीतिक दलों ने मुस्लिम समुदाय के आर्थिक-सामाजिक उत्थान की ओर ध्यान नहीं दिया इसलिए देश के कुछ हिस्सों में उनकी स्थिति दलितों सरीखी है।

 यह आवश्यक है कि मुस्लिम समुदाय एक ओर जहां अपने हितैषियों की सही ढंग से पहचान करे वहीं दूसरी ओर यह समङो कि शिक्षा और वह भी आधुनिक शिक्षा के बगैर उसकी हालत संवरने वाली नहीं है।

 कोई भी सरकार किसी पिछड़े तबके के उत्थान में तभी सहायक बन सकेगी जब खुद वह तबका अपने उत्थान के लिए सजग-सचेत दिखेगा।

 मुस्लिम समुदाय को खुद उन कमियों को दूर करने के लिए आगे आना चाहिए जो एक समाज के रूप में उसके उत्थान में बाधक बन रही हैं।

 जब मुस्लिम समुदाय अपनी समस्याओं को लेकर सजग-सचेत होगा तो उससे जुड़ी वोट बैंक की राजनीति भी समाप्त होने लगेगी।

 बेहतर होगा कि मुस्लिम समाज शिक्षा-दीक्षा की महत्ता को स्वीकारे।

 सरकारें एक सीमा तक ही शैक्षिक ढांचे के निर्माण में सहायक हो सकती हैं।

 मुस्लिम समाज को शैक्षिक ढांचे के निर्माण की दिशा में खुद भी सक्रिय होना चाहिए।

 मुख्य संपादकीय , सौजन्य- दैनिक जागरण।

