बज गई घंटी (पत्रिका)।

उत्तर प्रदेश समेत पांच राज्यों में विधानसभा चुनाव की तारीखों का ऐलान हो गया है।

 चार फरवरी से आठ मार्च के बीच होने वाले मतदान से तय होगा कि इन राज्यों में किसकी सरकार बनेगी।

 सत्तारूढ़ दल अपनी सरकार बचाने में कामयाब होते हैं या विपक्षी दल उनसे ताज छीनते हैं।

 चुनावी नतीजे राज्य सरकारों के कामकाज पर तो फैसला सुनाएंगे ही, नोटबंदी पर अटकलों का जवाब भी मिल जाएगा।

देश के सबसे बड़े राज्य उत्तर प्रदेश में आपसी कलह से जूझ रही समाजवादी पार्टी फिर मतदाताओं के विश्वास पर खरी उतरेगी या विरोधी सत्ता पर काबिज होंगे।

 पंजाब, गोवा, उत्तराखंड और मणिपुर के मतदाता किन मुद्दों के आधार पर मत डालेंगे।

 देश में अब तक हर चुनाव पिछले चुनाव से भिन्न नजर आता रहा है।

 अनेक मौकों पर मतदाताओं ने राजनीतिक पंडितों के पूर्वानुमानों को गलत साबित किया है।

चुनाव सुधारों में जुटे चुनाव आयोग की परीक्षा भी ये चुनाव लेंगे।

 आयोग को न सिर्फ धनबल-बाहुबल के आधार पर चुनाव जीतने वालों को रोककर दिखाना होगा बल्कि धर्म और जाति के आधार पर चुनावी राजनीति चमकाने वाले दलों पर भी अंकुश लगाना होगा।

 आयोग कितने भी कायदे क्यों न बना ले, हकीकत यही है कि चुनाव में न तो अधिकतम खर्च की सीमा का पालन ही हो पा रहा है और न अपराधी प्रवृत्ति के लोगों का संसद-विधानसभाओं में प्रवेश रुक पा रहा है।

 फिर मतदाता कैसे मानें कि आयोग के राजनीति को साफ बनाने के प्रयासों को कामयाबी मिली है।

बड़ा सवाल ये कि क्या मतदान की तिथियों के बीच सरकार को आम बजट पेश करने का मौका दिया जाना चाहिए।

 एक फरवरी को बजट पेश हो और चार फरवरी को पंजाब-गोवा के मतदाता मतदान करें।

 क्या इससे मतदाताओं को प्रभावित करने के विपक्षी दलों के आरोपों की पुष्टि नहीं होगी।

 आयोग को बजट की तिथि पर पुनर्विचार करना चाहिए जिससे आचार संहिता का पालन हो सके।

सौजन्य – पत्रिका।

