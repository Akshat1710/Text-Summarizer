चिकित्सा सेवा प्रभावित (दैनिक जागरण)।

चिकित्सा के नाम पर निजी अस्पतालों की ज्यादती रोकने से संबंधित विधेयक विधानसभा से पारित होने के एक सप्ताह भी नहीं बीता कि इसका प्रभाव अब दिखने लगा है।

 गंभीर स्थिति में रोगी को बचाने और उसे तत्काल राहत देने के लिए कर्ज लेकर भी लोगों को निजी अस्पतालों की सेवा लेनी पड़ती थी।

 लेकिन जब से सरकार ने निजी अस्पतालों पर शिकंजा कसना शुरू किया है तब से उनकी भी चिकित्सा व्यवस्था चरमरा गई है।

 मंगलवार को बरानगर निवासी एक महिला ने किडनी की बीमारी से पीडि़त अपने पति के इलाज के लिए सरकारी अस्पताल में जगह नहीं मिलने के कारण कर्ज लेकर बाईपास रोड स्थित एक बड़े निजी अस्पताल पहुंची।

 चिकित्सकों ने पहले ही रोगी को बचाने के लिए उसका आपरेशन करना जरूरी बताया था।

 लेकिन तत्काल आपरेशन के लिए परिजनों को निजी अस्पताल से संपर्क करने पर वहां भी उन्हें निराशा हाथ लगी।

 अस्पताल प्रबंधन की ओर से बताया गया कि अभी आपरेशन नहीं हो सकता है।

 इसके लिए कोई कारण नहीं बताया गया लेकिन इतना जरूर कहा गया कि अस्पताल में अभी आपरेशन बंद है।

 सरकार द्वारा निजी अस्पतालों की मनमानी पर लगाम कसने के बाद राज्य के विभिन्न भागों में आए दिन इस तरह की घटनाएं देखने सुनने को मिल रही है।

 विभिन्न जिलों के सरकारी अस्पताल से रेफर करने के बाद परिजन रोगी को लेकर सीधे कोलकाता आ रहे हैं लेकिन उन्हें सरकारी अस्पतालों में जगह नहीं मिल रही है और अंत में बाध्य होकर जब वे निजी अस्पताल का रुख कर रहे हैं तो वहां भी उन्हें निराश होना पड़ रहा है।

 सवाल उठता है कि आखिर अचानक इस तरह की स्थिति पैदा हुई तो इसके लिए जिम्मेदार कौन है।

 कम खर्च में बेहतर चिकित्सा के लिए मशहूर आनंदलोक अस्पताल बंद हो गया।

 भले ही आनंदलोक के प्रमुख देव कुमार सराफ ने कहा है कि निजी अस्पताल को नियंत्रित करने के सरकार के कदम से उनके अस्पताल के बंद होने का संबंध नहीं है लेकिन उन्होंने जब यह आरोप लगाया है कि भविष्य निधि (पीएफ) आयुक्त की ज्यादती के कारण अस्पताल बंद करने का निर्णय किया गया।

 जाहिर है कहीं न कहीं सरकार की सख्ती का असर पड़ा है।

 निजी अस्पतालों पर शिकंजा कसने से पहले सरकारी अस्पतालों में ढांचागत सुविधाएं विकसित कर लेनी चाहिए थी।

 सभी रोगियों की चिकित्सा सुनिश्चित करना सरकार की ही जिम्मेदारी है।

 स्थानीय संपादकीय : पश्चिम बंगाल , सौजन्य- दैनिक जागरण।

