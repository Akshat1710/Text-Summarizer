एक और ‘कुर्सीयुद्ध’ (पत्रिका)।

बीवी ना बच्चा, ना बाप बड़ा, ना भैया; द होल थिंग इज दैट कि भैया सबसे बड़ी ‘कुर्सी’।

 हंस पड़े न आप।

 इसलिए कि आधुनिक जीवन के यथार्थ को तार-तार कर देने वाले इस महान् नामाकूल शेर में न रदीफ है, न काफिया।

 न तुरु है, न बंदी।

 ना ही इसमें कविता है और ना ही शायरी।

 यह जुमला तो आज की राजनीति के हाहाकारी सत्य को उजागर करने वाला है।

जहां कुर्सी के लिए बाप से बेटा, चाचा से भतीजा, भाई से भाई भिड़ा हुआ है।

 हजारों साल पहले द्वापर युग के अंत में भी यही हुआ था, जब अपनी ताकत के नशे में चूर यदुवंशी एक दूजे से लड़ मरे थे।

 लेकिन द्वापर और कलियुग में बहुत अन्तर है।

 उस युद्ध में प्रजा की कोई भूमिका नहीं थी।

 वही ‘प्रजा’ आज ‘वोटर’ के रूप में परिवर्तित हो चुकी है और आज डेमोक्रेसी में वोटर की क्या भूमिका है, यह कहने-लिखने की कोई जरूरत नहीं है।

नवाबों के नगर लखनऊ में मॉर्डन महाभारत चल रहा है।

 भाई अपने बड़े भाई के कान में मंतर मार रहा है कि वह अपने विद्रोही बेटे को कान पकड़ कर पार्टी से बाहर फेंक दे।

 बेटा भी कम नहीं।

 अपने उस बाप से बगावत कर बैठा है जो ख्ुाद को भारतीय राजनीति का पितामह मानता है ।

आज पितामहों की दुर्गति का दौर है।

 अपने पितामहों को पूज्य मानने वाली महान परम्परागत पार्टी में ‘पितामहों’ के क्या हाल हो रहे हैं, यह क्या किसी से छिपे हैं।

 अब हम कोई राजनीति के विद्वान तो नहीं हैं पर हमारा मत है कि इस पिता-पुत्र युद्ध में पुत्र की ही चलने वाली है।

 हालांकि बाप कह रहा कि चाचा ने भतीजे का कॅरियर खत्म कर दिया।

 फिलहाल तो इस बाप-बेटा महासंग्राम से कइयों के मन में लड्डू फूट रहे हैं, कइयों के दिल में सत्ता की चाहत पैदा हो गई है, कइयों को अपना रास्ता साफ नजर आने लगा है।

 जहां तक हमारा (जनता का) सवाल है हम तो राम भरोसे बैठ कर जग का मुजरा ले रहे हैं।

 लड़ो प्यारों लड़ो और हमारा मनोरंजन करो।

, सौजन्य – पत्रिका।

