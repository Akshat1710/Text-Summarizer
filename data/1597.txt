रूसी राजदूत की हत्या (हिन्दुस्तान)।

आज के संवेदनशील और आतंकवाद से भयाक्रांत समय में जिस तरह तुर्की में रूसी राजदूत की हत्या हुई, उसने बहुत सारे सवाल खड़े कर दिए हैं।

 इसने अंतरराष्ट्रीय संबंधों और अंतरराष्ट्रीय राजनीति पर भी कहीं न कहीं असर डाला है।

 रूसी राजदूत आंद्रे जी कार्लोव की हत्या उस वक्त हुई, जब वह तुर्की की राजधानी अंकारा में एक चित्र प्रदर्शनी का अवलोकन करने के बाद वहां मौजूद गणमान्य लोगों को संबोधित कर रहे थे।

 जाहिर सी बात है कि वहां सुरक्षा भी कम न रही होगी।

 लेकिन जिस तरह से हत्यारे ने भाषण के दौरान उनके ठीक पीछे अपनी जगह बना ली और कुछ देर तक किसी सुरक्षा प्रहरी की मानिंद वहीं जड़वत खड़ा भी रहा और फिर मौका देखकर कार्लोव को गोलियों से भून दिया, वह अंतरराष्ट्रीय स्तर पर बहस का विषय बनेगा।

, इस हत्या ने अगर 1914 में ऑस्ट्रिया के आर्क ड्यूक फ्रेंज फर्डिनेंड की हत्या की याद दिलाई है, तो इसने सुरक्षा में सेंध के लिहाज से भारतीय प्रधानमंत्री इंदिरा गांधी और बाद में राजीव गांधी की हत्याओं की भी याद ताजा कर दी है।

 आर्क ड्यूक फ्रेंज फर्डिनेंड की सरायेवो में गावरिलो प्रिंसिप नाम के व्यक्ति ने इसलिए हत्या कर दी थी कि उसका ग्रुप ऑस्ट्रिया-हंगरी गठजोड़ के खिलाफ था।

 इसी हत्या ने प्रथम विश्व युद्ध की जमीन तैयार कर दी थी।

 इंदिरा गांधी की हत्या उन्हीं के सिख अंगरक्षकों ने इसलिए कर दी थी कि वे पंजाब में श्रीमती गांधी की भूमिका से आहत थे।

 राजीव गांधी की हत्या के पीछे लिट्टे का हाथ था।

 पर इस कारणों से ज्यादा इन हत्याओं की याद इसलिए भी आ रही है कि इन सबके पीछे कहीं न कहीं सुरक्षा की बड़ी चूक सामने आई, जो कहीं न कहीं इनके विश्वास से जुड़ी थी और हत्यारों ने बड़ी आसानी से अपनी जगह बनाकर अपने मकसद को अंजाम दिया था।

, कार्लोव उस वक्त मारे गए, जब वह चित्र प्रदर्शनी देखने के बाद बड़े सहज भाव से अपनी राय का इजहार कर रहे थे।

 ऐसे कलात्मक माहौल में सुरक्षा का घेरा यूं भी शिथिल हो जाया करता है।

 इसी का लाभ कार्लोव के हत्यारे उस पुलिसकर्मी ने उठाया, जो उस वक्त ड्यूटी पर भी नहीं था।

 उसने जिस तरह से कार्लोव को गोलियों से भूना, और उसके बाद मची अफरा-तफरी के माहौल में भी कुछ देर तक चिल्ला-चिल्लाकर अपनी बातें कहीं और सीरिया समर्थक नारे लगाए, उसने यह बता दिया कि यह सीरिया में रूस की भूमिका से उपजे आक्रोश का कुफल है।

 सीरिया के हालात से उपजा आक्रोश, तुर्की की राजधानी में घटी घटना और रूस के राजदूत का शिकार बनना कई चर्चाएं दे गया है।

 कतिपय कारण इसमें तुर्की की भूमिका पर सवाल उठा रहे हैं।

 हालांकि शायद यह अभी दूर की कौड़ी लगे, लेकिन इसने भविष्य के क्षेत्रीय संघर्ष की जमीन तो तैयार ही कर दी है।

, खतरा इस बात का है कि इस घटना के बाद रूस और तुर्की के संबंध इतने तल्ख न हो जाएं कि किसी नए और बड़े संघर्ष की जमीन तैयार हो जाए, लेकिन शायद अभी इसके लिए समय उपयुक्त नहीं है।

 रूस और तुर्की की पहल से भी यही बात सामने आ रही है।

 अंकारा और क्रेमलिन ने इस दुर्भाग्यपूर्ण घटना के तत्काल बाद रूस, तुर्की और ईरान के रक्षा व विदेश मंत्रियों की बैठक की पहल करके यह साफ करने को कोशिश की है कि सीरिया के मामले में उनका स्टैंड अब भी नहीं बदला है और यह भी कि वे इस बैठक के जरिये कोई नया संदेश देने जा रहे हैं।

 जाहिर है, सीरिया में सबके अपने-अपने हित हैं और ये नहीं चाहेंगे कि उन हितों को साधने में कोई विराम लगाना पड़े।

 हादसे में तुर्की की भूमिका के सवाल को दरकिनार करना भी इसी कूटनीति का हिस्सा हो सकता है।

, सौजन्य – हिन्दुस्तान।

