कच्ची उम्र के लड़के-लड़कियों का दुश्मन ‘बाल विवाह’ (पंजाब केसरी)।

बाल विवाह एक ऐसी बुराई है जिसमें विवाह के लिए मानसिक और शारीरिक रूप से तैयार न होने के कारण लड़के और लड़की पर शारीरिक और मानसिक दोनों ही लिहाज से अत्यंत प्रतिकूल प्रभाव पड़ता है।

 इस कारण दोनों के लिए ही एक पति, पिता, पत्नी और माता के रूप में अपनी जिम्मेदारी को निभाना कठिन होता है।

, इस वजह से ‘बालिका वधुएं’ शारीरिक रूप से तरह-तरह की बीमारियों और मानसिक रूप से डिप्रैशन की शिकार हो जाती हैं, वहीं लड़का भी छोटी उम्र में ही पत्नी और संतान की आर्थिक व दूसरी जिम्मेदारियां सिर पर आ पडऩे से विभिन्न समस्याओं से घिर जाता है।

इसके चलते बच्चों का बचपन खो जाता है और एड्स तथा अन्य रोगों से पीड़ित होने का खतरा भी बहुत बढ़ जाता है।

 ‘बालिका वधुओं’ के बच्चे भी कुपोषण, कम वजन और अन्य अनेक बीमारियों के साथ पैदा होते हैं।

, बाल विवाह के दुष्परिणामों को देखते हुए ही भारतीय संविधान में लड़कों के लिए विवाह की न्यूनतम आयु 21 वर्ष और लड़की के लिए 18 वर्ष निर्धारित करके विभिन्न कानूनों और अधिनियम के माध्यमों से बाल विवाह को रोकने और उल्लंघन करने पर दंड का प्रावधान किया गया है परंतु ये प्रावधान तब धराशायी होकर रह जाते हैं जब इन मासूमों के सिर पर सेहरा और मांग में सिंदूर सजा दिया जाता है।

 संयुक्त राष्ट्र की एक रिपोर्ट के अनुसार बाल विवाह के मामले में भारत विश्व में दूसरे स्थान पर हैै।

 देश में प्रतिदिन 39,000 नाबालिग लड़कियों की शादी होती है।

 यहां तक कि सर्वाधिक साक्षरता वाले राज्य केरल और हिमाचल प्रदेश भी इस बुराई से मुक्त नहीं हैं।

, केरल के मल्लापुरम में अभी हाल ही में 1 नाबालिग लड़की ने अपनी और अपने जैसी 9 अन्य लड़कियों की असमय करवाई जा रही शादी का पता चल जाने पर बाल कल्याण विभाग को एस.ओ.एस. भेजकर ये सभी विवाह रुकवाने में सफलता प्राप्त की है।

 इसके अलावा भी देश में बाल विवाह के मामले लगातार सामने आ रहे हैं जिनमें से चंद निम्र में दर्ज हैं :, 30 जनवरी को हिमाचल में चम्बा के गांव टिकरी में तथा 1 फरवरी को इसी जिले के कांकडोलू में बाल विवाह के दो मामले रुकवाए गए।

 09 फरवरी को बिहार के सीतामढ़ी जिले के सोनबरसा गांव में धूमधड़ाके और बाजे-गाजे के साथ करवाई जा रही एक 10 वर्षीय लड़के और लगभग 9 वर्षीय लड़की की शादी रुकवाई गई।

17 फरवरी को हिमाचल के कांगड़ा में ‘चाइल्ड हैल्प लाइन’ को फोन आने पर कांगड़ा के इंदौरा में एक नाबालिग लड़की की शादी रुकवाई गई।

18 फरवरी को हिमाचल के चम्बा जिले के गांव में पता चलने पर एक 14 वर्षीय नाबालिगा की 24 फरवरी के लिए तय शादी रुकवाई गई।

 प्रदेश में कुछ ही समय में बाल विवाह के आधा दर्जन मामले सामने आ चुके हैं।

 28 फरवरी को राजस्थान में थांदला के निकटवर्ती गांव सेमलिया नारेला में एक 13 वर्षीय बालक का विवाह रुकवाया गया।

, यही नहीं बाल संरक्षण एवं बाल विवाह निषेध विभाग हरियाणा की टीम ने अम्बाला जिले में पिछले एक महीने के दौरान बाल विवाह के 4 मामले पकड़ कर 8 नाबालिगों की जिंदगी तबाह होने से बचाई है।

 बेशक मुगल और ब्रिटिश राजशाही के दौर में लड़कियों को बलात्कार एवं अन्य प्रकार के उत्पीडऩ से बचाने के लिए बाल विवाह को एक हथियार के रूप में इस्तेमाल किया जाता था परंतु आज हालात बदल चुके हैं और बाल विवाह के दुष्परिणामों को देखते हुए इसे रोकने की आवश्यकता है।

, इसके लिए बच्चों के माता-पिता के अलावा बच्चों को अपने मानवाधिकारों के बारे में जागरूक करने, ऐसे अवसरों पर मना करने और इस प्रकार के अविवेकपूर्ण निर्णय के विरुद्ध आवाज उठाने की शिक्षा दी जानी चाहिए।

 हालांकि संयुक्त राष्ट्र ने विश्व के अनेक भागों सहित भारत में भी बाल विवाह रोकने की दिशा में पग उठाए हैं परंतु इसकी प्रगति की रफ्तार बहुत धीमी है।

 अत: बाल विवाह रोकने संबंधी प्रयासों में तेजी लाने की जरूरत है क्योंकि यदि इसी ढुलमुल गति से बाल विवाह रोकने के प्रयास किए जाते रहे तब तो यह बुराई समाप्त करने में कई वर्ष लग जाएंगे।

, सौजन्य- पंजाब केसरी।

