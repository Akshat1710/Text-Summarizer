अलगाव खत्म करने के लिए बातचीत की तलाश में पाक (दैनिक भास्कर)।

जब देश अपने समय की शक्तिशाली महिला राजनेता में से एक जयललिता को भावांजलि दे रहा है, तब उत्तर प्रदेश में उसी तरह की जीवटता दिखाने वालीं महिला नेता मायावती ने डॉ. बाबासाहेब आम्बेडकर की पुण्यतिथि के मौके पर उत्तर प्रदेश की समाजवादी सरकार और खासतौर पर मुख्यमंत्री अखिलेश यादव पर कड़े प्रहार किए हैं।

बहुजन समाज पार्टी ने यह सभा बुलाई तो थी संविधान निर्माता को श्रद्धांजलि देने के लिए, लेकिन मायावती के भाषण ने उसे राजनीतिक रंग दे दिया।

 उनके कार्यकाल में बनाई हाथियों की प्रतिमाओं पर अखिलेश के तंज पर उन्होंने भड़कते हुए इसे दलित प्रतीकों को अपमानित करने का आरोप लगाते हुए अखिलेश को ‘बबुआ’ तक कह दिया।

 उन्होंने सवाल किया कि क्या इसी तरह समाजवादी पार्टी के पितृ पुरुषों की प्रतिमाएं नहीं बनाई गई हैं।

 दरअसल, पिछले महीनों में सत्तारूढ़ यादव परिवार में जिस तरह कलह मची थी, उससे बसपा को लाभ होने की उम्मीद बंधी थी।

 मायावती को लगा था कि समाजवादी पार्टी से टूटा वोट बैंक भाजपा को मिलने से तो रहा, ऐसे में बहुजन समाज पार्टी गेम चेंजर की भूमिका निभा सकती है।

 लेकिन अब यादव परिवार में जाहिर तौर पर कलह का नामोनिशान नहीं है और अखिलेश यादव फिर विकास के मुद्‌दे पर लौट आए हैं।

 इस कलह में भी राजनीतिक पैंतरेबाजी देखी जा रही है।

 ऐसे में मायावती के लिए यह जरूरी है कि वे अखिलेश यादव पर हमले कर उनके विकास और समाज के गरीब तबके के हिमायती होने के प्रयासों की बखिया उधेड़ें।

 उधर, राष्ट्रवाद पर सवार भाजपा को सर्जीकल स्ट्राइक के अलावा नोटबंदी से भी फायदे की उम्मीद है।

 हालांकि, नोटबंदी का संकट काबू में नहीं आया तो पार्टी को लेने के देने पड़ सकते हैं।

मायावती ने अपने भाषण में भाजपा को भी उन्हीं मुद्‌दों पर घेरने की कोशिश की, जो उसकी कमजोरी रहे हैं।

 उत्तर प्रदेश में समाजवादी पार्टी के अलावा बसपा को यह फायदा है कि उसके भी यादव, मुस्लिम और दलित वफादार मतदाता हैं।

 दूसरा फायदा उसे यह है कि उसके पास प्रदेश स्तर पर ही नहीं, जिला और शहरी स्तर पर भी मजबूत नेतृत्व है, जो भाजपा के पास नहीं है।

 ऐसे में मायावती लगातार अपने मतदाताओं के बीच मौजूदगी बनाए रखती हैं, तो उनके लिए उजली संभावनाएं बन सकती हैं।

, सौजन्य – दैनिक भास्कर।

