निवास और निवेश (नवभारत टाइम्स)।

अमेरिकी सरकार का ईबी-5 इन्वेस्टर वीजा प्रोग्राम इधर भारतीयों में अचानक लोकप्रिय हो गया है।

 इसके तहत कई भारतीय यहां कमाए गए करोड़ों रुपये अमेरिका में लगाने के लिए उतावले हो उठे हैं।

 उनका मकसद है किसी तरह 1 अप्रैल तक इस व्यवस्था का फायदा उठा ग्रीन कार्ड हासिल करना।

 एच-1 बी वीजा को लेकर शर्तें कड़ी किए जाने के बाद सुपर रिच भारतीयों में अमेरिकी नागरिकता का यह खर्चीला रास्ता पकड़ने की होड़ देखी जा रही है।

, 1990 में अमेरिकी अर्थव्यवस्था को गति देने और रोजगार को बढ़ावा देने के उद्देश्य से शुरू किया गया ईबी-5 वीजा प्रोग्राम विदेशी नागरिकों और उनके परिवार (21 साल तक के बच्चे) को ग्रीन कार्ड और स्थायी निवास उपलब्ध कराता है, लेकिन इसके लिए उन्हें अमेरिका में बड़ी रकम इन्वेस्ट करनी होती है, जिसके लिए वे दो तरीके अपना सकते हैं।

, पहला, 10 लाख डॉलर के निवेश के साथ कोई नया बिजनस शुरू करना और कम से कम 10 लोगों के लिए फुल टाइम रोजगार पैदा करना या फिर सरकार द्वारा निर्धारित ज्यादा बेरोजगारी वाले किसी इलाके या कारोबार में 5 लाख डॉलर यानी 3.4 करोड़ रुपये का निवेश करना और वहां 10 या उससे अधिक लोगों को फुल टाइम जॉब देना।

 निवेश स्वीकृत हो जाने के 15-20 महीने के अंदर ईबी-5 वीजा को मंजूरी मिल जाती है।

, पांच साल के भीतर निवेशक को ग्रीन कार्ड भी मिल सकता है और यह अवधि पार होते ही वह अमेरिकी नागरिक बन सकता है।

 अब तक ईबी-5 वीजा लेने में चीन सबसे आगे रहा है।

 पिछले अमेरिकी वित्त वर्ष के दौरान 8156 चीनियों को ईबी-5 वीजा मिला, जबकि इसे हासिल करने वाले भारतीयों की संख्या सिर्फ 111 थी, लेकिन चालू वित्त वर्ष में (1 अक्टूबर से अभी तक) 1200 भारतीयों ने इस स्पेशल वीजा के लिए अप्लाई किया है।

खासकर बड़ी भारतीय कंपनियों के अधिकारी इसमें काफी दिलचस्पी दिखा रहे हैं।

 अमेरिका में अपने बच्चों का भविष्य सुनिश्चित कर लेने की यह हड़बड़ी उनमें इसलिए देखी जा रही है क्योंकि 1 अप्रैल से इसकी निवेश राशि ढाई गुनी से भी ज्यादा हो जाने की संभावना है।

 पिछले सप्ताह यूनाइटेड स्टेट्स सिटिजनशिप ऐंड इमिग्रेशन सर्विसेज ने ईबी-5 निवेशकों के वीजा प्रोग्राम में बदलाव का प्रस्ताव रखा है, जिसमें निवेश की न्यूनतम सीमा 5 लाख डॉलर से बढ़ाकर 13.5 लाख डॉलर करना भी शामिल है।

, इस कवायद का एक असर यह हुआ है कि इससे भारत की विदेशी मुद्रा बाहर जाने का एक और रास्ता खुल गया है।

 जो रकम यहां उद्योग लगाने के काम आ सकती थी, वह यही काम अमेरिका में करने जा रही है।

 डॉनल्ड ट्रंप की नीतियों की भारत में वैचारिक आधार पर काफी आलोचना हो रही है, लेकिन ईबी-5 वीजा के लिए दहलीज ऊंची कर देने का हमें आगे चलकर यह फायदा जरूर होगा कि कई लोगों को भारत में कमाया गया धन अमेरिका में झोंककर वहां का नागरिक बन जाने का लोभ छोड़ना होगा।

, सौजन्य- नवभारत टाइम्स।

