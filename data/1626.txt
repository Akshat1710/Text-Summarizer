प्रतीक के रूप में नया प्रयोग (दैनिक जागरण : Editorial )।

प्रकृति में कुछ ऐसा विधान है कि हर समस्या अपना समाधान खुद खोजने की कोशिश करती है।

 अरविंद केजरीवाल की जगह दिल्ली का मुख्यमंत्री कोई और व्यक्ति होता तो वह भी यही करता।

 दिल्ली में कारों की संख्या और उससे उत्पन्न प्रदूषण की समस्या गंभीर होती जा रही है।

 आज दिल्ली विश्व के सर्वाधिक प्रदूषित शहरों में है।

 इस स्थिति में केजरीवाल ने दिल्ली के एक बहुत ही छोटे इलाके में काररहित दिवस मना कर अच्छा काम किया है।

 लेकिन यह अभी सिर्फ प्रतीक के स्तर पर है।

 हालांकि प्रतीकों का भी महत्व होता है, लेकिन जब कोई अच्छी चीज मात्र प्रतीक बनकर रह जाती है तो वह हास्यास्पद भी बन जाती है।

 किसी भी शराबी को ड्राई डे को शराब पीने में दिक्कत नहीं होती।

 वह एक दिन पहले ही अपना बंदोबस्त कर लेता है।

 हर चीज को एक नाम दिया जाता है।

 22 अक्टूबर को दिल्ली में जो प्रयोग किया गया, उसे काररहित दिवस का नाम दिया गया है।

 मेरे ख्याल से यह नाम उचित नहीं है।

 उस दिन दिल्ली के मुख्यमंत्री तथा कुछ और लोगों ने लाल किले से भगवान दास मार्ग तक साइकिल से यात्र की।

 संदेश यह था कि यदि महीने या हफ्ते में एक दिन लोग कार का उपयोग न करें तो प्रदूषण की समस्या पर काबू पाया जा सकता है।

 यह वाहन साइकिल ही हो सकता है।

 यद्यपि कहा यह गया है कि महीने में एक दिन कार का उपयोग न कर पब्लिक ट्रांसपोर्ट, मेट्रो रेल, साइकिल आदि से यात्र करें लेकिन इनमें प्रधानता साइकिल की है, क्योंकि पब्लिक ट्रांसपोर्ट और मेट्रो तो रोज ही उपलब्ध रहते हैं, साइकिल एक नई चीज होगी।

 सिर्फ पब्लिक ट्रांसपोर्ट की बात होती तो मुख्यमंत्री साइकिल से नहीं, बस से जाते।

 इसलिए मेरा आग्रह है कि इसे साइकिल दिवस कहा जाए।

, पहिए के आविष्कार के बाद साइकिल सबसे अद्भुत आविष्कार है।

 गति के लिए ऊर्जा की जरूरत होती है।

 साइकिल एकमात्र ऐसा वाहन है जिसका उपयोग करने पर आदमी को किसी वाह्य ऊर्जा की जरूरत नहीं होती।

 मानव शरीर खुद इतनी ऊर्जा पैदा करता है कि साइकिल चलाई जा सके।

 पशु-चालित वाहनों का प्रयोग हजारों वर्षो से होता आ रहा है।

 इससे भी प्रदूषण नहीं होता, लेकिन जो पशु वाहन को खींचते हैं उन्हें तो तकलीफ होती ही है।

 लेकिन मोटरगाड़ी का आविष्कार इसलिए नहीं हुआ था कि पशुओं को इस तकलीफ से मुक्त किया जाए।

 जरूरत एक तेज वाहन की थी, जिसे किसी ईंधन से चलाया जा सके।

 अगर यह चीज बिजली होती तो कितना अच्छा था।

 लेकिन इसके लिए बहुत उन्नत टेक्नोलॉजी की जरूरत होगी, जो अभी तक हम उपलब्ध नहीं कर पाए हैं।

 मिट्टी का तेल यानी पेट्रोल ने यह जिम्मेदारी संभाली।

 लेकिन पेट्रोल से प्रदूषण होता है।

 जब कारों की संख्या कम थी, तब जो मामूली प्रदूषण पैदा होता था उसे सहन किया जा सकता था, पर कारों की संख्या बहुत ज्यादा बढ़ जाने पर वे खुद समस्या बन गईं।

 कार के विकल्प के रूप में साइकिल का पुनराविष्कार हुआ तथा एशिया और यूरोप के कई देशों में यह मुख्य वाहन बन गई।

 लेकिन अपने देश में साइकिल के प्रति अभी भी कोई आकर्षण नजर नहीं आता।

, कई बार सोचने का मन करता है कि दक्षिण एशिया में साइकिल की इस कदर अवमानना क्यों है।

 इसके कई कारण हो सकते हैं।

 सबसे बड़ा कारण शायद यह है कि साइकिल वर्ग भेद को कम करती है।

 सड़क पर किस आदमी की हैसियत क्या है, यह इससे निर्धारित होता है कि वह पैदल चल रहा है या मोटरसाइकिल पर या कार में।

 कारें भी कोई एक किस्म की नहीं होतीं।

 यहां आदमी की हैसियत इस बात से तय होगी कि वह कितनी महंगी कार में जा रहा है।

 इससे भी एक कदम आगे यह कि कार वह खुद चला रहा है या उसका ड्राइवर।

 साइकिल इस सारे वर्ग भेद को खत्म कर देती है।

 साइकिल की भी किस्में होती हैं, लेकिन एक दर्जे के तौर पर सभी साइकिलों को एक ही वर्ग में रखा जा सकता है।

, समस्या यह है कि वर्ग भेद खत्म करने को दक्षिण एशिया में, खास तौर पर हमारे भारत में अच्छा नहीं माना जाता।

 चूंकि समानता कोई मूल्य नहीं है, इसलिए जो व्यक्ति अपने रहन-सहन में साधारण लोगों से जितना भिन्न और खर्चीला होगा, उसे उतना ही विशिष्ट माना जाएगा।

 हमारी राजनीति तथा अर्थनीति का लक्ष्य यह नहीं है कि बुनियादी सुविधाएं सभी को मिलें और उनकी क्वालिटी एक जैसी हो।

 इसलिए संपन्न और ताकतवर ने अपने लिए हर क्षेत्र में विशेष इंतजाम कर लिया है-शिक्षा, स्वास्थ्य, बिजली, निवास, परिवहन।

 इस वर्ग को लगता है कि साइकिल निम्न वर्ग की सवारी है।

 मजदूर, किसान इसका प्रयोग करते हैं।

 कोई भला आदमी साइकिल पर कैसे बैठ सकता है।

, साइकिल की गिराई गई हैसियत का एक दूसरा कारण यह प्रतीत होता है कि इसे चलाने में श्रम लगता है।

 भारत में श्रम को नीची निगाह से देखा जाता है।

 जाति प्रथा में अगर श्रम विभाजन का कोई तत्व है तो यही कि जो उच्च जातियां हैं उन्हें श्रम न करना पड़े और निम्न समझी जाने वाली जातियों का पूरा जीवन श्रम करते बीते।

 कई प्रकार के श्रम तो इतने घृणित माने जाते हैं कि उन्हें करने वालों को अछूत मान लिया गया।

 जिस देश में श्रम करने को मानव गरिमा के विरुद्ध माना जाता हो, वह आर्थिक विकास कैसे कर सकता है।

 दूसरी ओर शरीर को भी श्रम की आवश्यकता है।

 आहार से जो ऊर्जा बनती है वह कहीं न कहीं खर्च होनी चाहिए, नहीं तो शरीर अपना ही क्षय करने लगेगा।

 कुछ दिनों के बाद वह श्रम के योग्य नहीं रह जाएगा।

 इसलिए अपना स्वास्थ्य बनाए रखने के लिए धनी-मानी वर्ग के लोग जिम जाएंगे, पर अपने रूढ़िबद्ध चिंतन के कारण ऐसी जीवन प्रणाली को स्वीकार नहीं करेंगे जिसमें श्रम कुदरती तौर पर शरीर को स्वस्थ बनाए रख सकता है।

सौजन्य :दैनिक जागरण , 28.10.2015, राजकिशोर ( कवि, कथाकार एवं वरिष्ठ स्तंभकार हैं)।

