चिंता की बात (दैनिक जागरण)।

दिल्ली सरकार के छह अस्पतालों में गर्भवती महिलाओं के लिए भी अल्ट्रासाउंड की व्यवस्था न हो पाना चिंता की बात है।

 ऐसा इसलिए कि दिल्ली सरकार दिल्लीवासियों को बेहतर स्वास्थ्य सुविधा मुहैया कराने का दावा करती रहती है, लेकिन जब वह अल्ट्रासाउंड की सुविधा उपलब्ध नहीं करा पा रही है तो दूसरी सुविधाओं की उपलब्धता के बारे में आसानी से सोचा जा सकता है।

 गौर करने वाली बात यह है कि आसफ अली अस्पताल और गुरु गोविंद सिंह अस्पताल में एक भी अल्ट्रासाउंड नहीं हुए।

 कारण यह बताया जाता है कि यहां रेडियोलॉजी के डाक्टरों की कमी है।

 यानी सरकार ने इसे दूर करने के लिए गंभीर प्रयास नहीं किए।

 वहीं, अस्पतालों का कहना है कि उन्हें अनुबंध पर रेडियोलॉजी के डॉक्टर नहीं मिलते।

 लेकिन अगर अनुबंध पर नहीं मिलते तो क्या उन्हें स्थायी तौर पर नियुक्त नहीं करना चाहिए।

 क्या दिल्लीवासियों की सेहत की जिम्मेदारी सरकार की नहीं है।

 क्या सिर्फ इस कारण सरकार पूरी व्यवस्था सुधारने के बजाय हाथ पर हाथ धरे बैठे रहने की छूट मिलनी चाहिए।

 खासकर उस सरकार को जो लोगों को उनके घर के नजदीक स्वास्थ्य सुविधाएं मुहैया कराने के नाम पर मोहल्ला क्लीनिक खोल रही है।

 इस बारे में गंभीरता से सोचने की जरूरत है।

 यह इसलिए भी जरूरी है कि बड़ी उम्मीदों के साथ जनता ने इस सरकार को बहुमत से दिल्ली की सत्ता सौंपी है।

 १दरअसल, दिल्ली में स्वास्थ्य सुविधाओं का बुरा हाल है।

 रोज सरकारी अस्पतालों की लापरवाही को लेकर शिकायत नहीं दर्ज कराई जाती हो।

 हर बार जांच में यही बात सामने आती है कि सुविधाओं की कमी की वजह से तीमारदार परेशान होते हैं और इसका गुस्सा डॉक्टर या फिर अस्पताल के कर्मचारियों पर निकलता है।

 सरकार को चाहिए कि वह इन बातों पर गंभीरता से ध्यान दे।

 वह अस्पतालों के प्रबंधन के साथ बातचीत कर समस्याओं का पता करे और उसे दूर करने के लिए जो कुछ भी जरूरी हो उसे करे।

 ऐसा इसलिए भी जरूरी है कि देश की राजधानी होने के नाते यहां की सरकार की ज्यादा जिम्मेदारी है कि वे लोगों को पर्याप्त सुविधाएं उपलब्ध कराए।

 साथ ही अस्पताल प्रबंधन को भी बार-बार सरकार के सामने अपनी स्थिति साफ करनी चाहिए ताकि कमियां वक्त रहते दूर हो सके और उन पर लोगों का विश्वास बना रह सके।

,  स्थानीय संपादकीय : दिल्ली , सौजन्य- दैनिक जागरण।

