ग्रामीण अर्थव्यवस्था पंगु (दैनिक जागरण)।

किसी ने कल्पना नहीं की थी कि घर में रखे बड़े नोट बेकार हो जाएंगे।

 अचानक सब कुछ बदल गया।

 सबसे अधिक दिक्कत गांवों के लोगों को हो रही।

 बैंकिंग व्यवस्था वहां पहले ही बदहाल है।

 लोग चुनिंदा बैकों में खाता खोलना पसंद करते हैं।

 वहां भारी भीड़ है।

 एटीएम जब पटना शहर में परेशान कर रहे, तो ग्रामीण क्षेत्रों का हाल क्या होगा, आसानी से समझ सकते हैं।

 रबी की फसल बोने का समय है।

 खाद, ट्रैक्टर से लेकर बीज तक के लिए नकदी की जरूरत है।

 जिसके पास पुराने नोट हैं, वह क्या करे।

 खेती-बारी टाली नहीं जा सकती।

 उधारी देने के लिए लोग तैयार नहीं।

 किसान परेशान हैं।

 ठंड के कपड़ों के बाजार पर भी इसका असर देखा जा सकता।

 जो नकदी है, सौ-पचास के नोट में, उन्हें घर के जरूरी काम के लिए खर्च किया जा रहा।

 यानी नमक, तेल और सब्जी-मसाला पर खर्च किया जा रहा, लेकिन गर्म कपड़े नहीं खरीदे जा रहे।

 इंतजार किया जा रहा है कि स्थिति सामान्य हो।

 रिजर्व बैंक की सलाह आई है कि पेमेंट के वैकल्पिक तरीकों का प्रयोग करें।

 रिजर्व बैंक ने लोगों को प्रीपेड, रुपै, क्रेडिट, डेबिट कार्ड, मोबाइल बैंकिंग, पेटीएम और इंटरनेट बैंकिंग के इस्तेमाल की सलाह दी है।

 रिजर्व बैंक ने खासकर उन लोगों को डेबिट कार्ड के इस्तेमाल की सलाह दी है जिनका बैंक खाता जनधन योजना के तहत खोला गया है और उन्हें एटीएम कार्ड जारी हो चुका है।

 यह सलाह बिहार के 80 फीसद इलाकों में कारगर नहीं हो सकती।

 वहां स्वैपिंग मशीन नहीं चलतीं।

 पेट्रोल पंप पर डेबिट या क्रेडिट कार्ड से पेमेंट जिला मुख्यालयों तक में नहीं होते।

 इंटरनेट बैंकिंग का इस्तेमाल करने वालों की संख्या बढ़ी है, लेकिन बिहार के गांवों में वह व्यवस्था अभी तक सिर्फ मनीआर्डर का विकल्प ही बन पाई है।

रिजर्व बैंक का दावा है कि वैध मुद्रा के अन्य वर्ग (रु. दो हजार सहित) की जरूरतों को ध्यान में रखकर उनके पर्याप्त स्टॉक की व्यवस्था देश भर के चार हजार से भी अधिक चेस्ट (तिजोरियों) में की गई है।

 बैंक शाखाओं को इन तिजोरियों से उनकी जरूरतों को पूरा करने के लिए लिंक किया गया है।

 मांग की पूर्ति के लिए सभी मुद्रा प्रेस बैंक नोटों की छपाई में पूरी ताकत से लगे हैं।

 ताकि पर्याप्त मात्रा में नोटों की आपूर्ति की जा सके।

 लेकिन सच्चाई है कि बैंकों की ग्रामीण शाखाओं में पर्याप्त मात्रा में नए नोट नहीं पहुंचे हैं।

 लोग परेशान हैं।

 यह सच है कि वैकल्पिक पेमेंट प्रणाली बेहद कारगर है।

 लेकिन इसके लिए अभी ढांचागत विकास जरूरी है।

 बिजली की आंखमिचौली झेल रही आबादी अभी तक इसकी अभ्यस्त नहीं है।

 खुद पटना में 20 फीसद बड़े दुकानदार ही प्लास्टिक मनी स्वीकार करते हैं।

 नोटबंदी एक प्रयोग है।

 इसके साथ ही सरकार को भविष्य में लेनदेन के लिए कारगर नीति और व्यवस्था बनानी चाहिए।

 बैंकों के माध्यम से लेनदेन किसी भी अर्थव्यवस्था के लिए आदर्श स्थिति है, लेकिन जरूरी यह भी है कि बैंक सबकी पहुंच में हों।

 हम जो डेबिट और क्रेडिट कार्ड जारी कर रहे हैं, उनका इस्तेमाल कैसे व्यापक हो, इसकी व्यवस्था करना जरूरी है।

 यह तो भविष्य के लिए है, पर आजकल के लिए जरूरी यह है कि जैसे पेट्रोल पंप, अस्पताल और रेलवे स्टेशन पर पुराने नोट से खरीदारी की अनुमति मिली है, वैसे ही खाद-बीज की दुकानों में भी व्यवस्था की जाए।

 सरकार को तत्काल कदम उठाना चाहिए, ताकि किसानों को नुकसान न हो।

 स्थानीय संपादकीय : बिहार ।

सौजन्य – दैनिक जागरण।

