एनजेएसी की पहेली (अमर उजाला : Editorial )।

 =": #0000;"याद रखिए कि किसी लोकतंत्र में खोट रहित चुनाव व्यवस्था, विधायिका, कार्यपालिका या न्यायपालिका नहीं हो सकती।

 वे एक दूसरे से मिलकर राजनीतिक, आर्थिक और सामाजिक विकास को संभव बनाती हैं, कल्पना कीजिए कि हम एक ऐसे देश के नागरिक हैं, जिसने अभी-अभी स्वतंत्रता हासिल की है और उसके सामने अपना नया संविधान तैयार करने की चुनौती है।

 कल्पना कीजिए कि हमें अभी न्यायपालिका से संबंधित अध्याय लिखना है।

जो मुख्य प्रश्न उभरेंगे वे यह कि (1) हम कैसे न्यायपालिका की स्वतंत्रता सुनिश्चित करेंगे।

 (2) न्यायाधीश बनने के लिए किस तरह की योग्यता की आवश्यकता होगी।

 (3) न्यायाधीशों का चयन और नियुक्ति किस तरह होगी।

 (4) अदालत के अधिकार क्या होंगे, खासतौर से राज्य स्तर पर उच्च न्यायालयों के और राष्ट्रीय स्तर पर सर्वोच्च अदालत के।

चलिए, तीसरे प्रश्न पर ध्यान केंद्रित करते हैं।

 न्यायाधीशों का चयन क्या कार्यपालिका या फिर कॉलेजियम (जजों का) या फिर राष्ट्रीय न्यायिक नियुक्ति आयोग (एनजेएसी) को करना चाहिए।

संविधान सभा, जिसने नवंबर, 1949 में भारत के संविधान के मसौदे को मंजूरी दी थी, उसने निम्न प्रावधान किए :, अनुच्छेद 124 : सर्वोच्च न्यायालय के प्रत्येक न्यायाधीश की नियुक्ति राष्ट्रपति द्वारा की जाएगी…उच्चतम न्यायालय तथा उच्च न्यायालयों के ऐसे न्यायाधीशों से परामर्श करने के पश्चात, जिनसे राष्ट्रपति इस प्रयोजन के लिए परामर्श करना आवश्यक समझें।

, अनुच्छेद 217 में उच्च न्यायालयों में नियुक्ति के लिए भी इसी तरह का प्रावधान है।

अमेरिका में कार्यपालिका (राष्ट्रपति) के पास नियुक्ति का अधिकार है, किंतु विधायिका (सीनेट) द्वारा और उसकी सलाह पर।

 ऑस्ट्रेलिया और कनाडा में गवर्नर जनरल (यानी प्रधानमंत्री) न्यायाधीशों की नियुक्ति करता है।

 मुख्य न्यायाधीश सहित सेवारत अन्य किसी भी न्यायाधीश की नियुक्तियों में कोई भूमिका नहीं होती।

 अमेरिका, ऑस्ट्रेलिया और कनाडा में न्यायपालिका को स्वंत्रता न होना कोई मुद्दा नहीं है।

 और न ही कोई यह कह सकता है कि 1993 (जब कॉलेजियम व्यवस्था आई) से पहले भारत के सर्वोच्च न्यायालय में नियुक्त किए गए न्यायाधीश स्वतंत्र नहीं थे।

नियुक्ति की कोई भी व्यवस्था दोषहीन नहीं है।

 कॉलेजियम, जिसका एनजेएसी ऐक्ट को अवैध घोषित करने वाले पांच में से चार जजों ने प्रबलता से बचाव किया था, उसमें भी दोष हैंः इसलिए पांचों जजों ने इस मामले की आगे सुनवाई का फैसला किया है, जो कि तीन नवंबर को होनी है।

दुनिया के किसी भी देश में सेवारत न्यायाधीश ही न्यायाधीशों का चयन और उनकी नियुक्ति करते हैं।

 भारत के संदर्भ में यह कहा जा सकता है कि न्यायाधीशों की नियुक्ति का अधिकार सिर्फ कार्यपालिका के पास नहीं होना चाहिए।

 न्यायपालिका की भी इसमें भूमिका होनी ही चाहिए।

 कुछ लोग कहेंगे कि न्यायाधीशों की प्रमुख भूमिका होनी चाहिए, कुछ इस विचार के होंगे कि संसद की ′सलाह और सहमति′ ली जानी चाहिए, लेकिन न्यायाधीश खुद के संपूर्ण अधिकार के पक्ष में हैं।

आधार और उपसिद्धांत:-।

एनजेएसी मामले से संबंधित फैसले में चार बुनियादी क्षेत्र हैं, और प्रत्येक में एक उपसिद्धांत सन्निहित है।

 प्रथम, न्यायपालिका की स्वतंत्रता की रक्षा करने के लिए आवश्यक है कि न्यायाधीशों के पास अधिकार हो (उपसिद्धांतः कार्यपालिका या सिविल सोसाइटी की न्यूनतम भागीदारी भी न्यायपालिका की स्वतंत्रता को प्रभावित करेगी)।

 द्वितीय, न्यायपालिका से बाहर के किसी व्यक्ति के पास न्यायाधीश के रूप में नियुक्त किए जाने वाले व्यक्ति की योग्यता और क्षमता को आंकने का ज्ञान है (उपसिद्धांत : न्यायाधीश नए न्यायाधीशों का चयन उत्कृष्ट तरीके से करते हैं)।

 तृतीय, सिविल सोसाइटी से चयन प्रक्रिया में शामिल किए जाने के लिए दो प्रबुद्ध व्यक्ति नहीं मिल सकते (उपसिद्धांत : नियुक्त हो जाने के बाद न्यायाधीश ऐसी मानव नस्ल के रूप में विकसित हो जाते हैं, जो कि उन्हें सबसे अलग कर देती है।

 चतुर्थ, राजनेता भ्रष्ट और अयोग्य होते हैं (उपसिद्धांत ः न्यायाधीशों को भ्रष्ट नहीं किया जा सकता)।

इन चारों क्षेत्रों में सच के अंश हो सकते हैं, लेकिन उपसिद्धांत पूरी तरह सच नहीं हो सकते।

 एनजेएसी मामले में फैसला (4:1) संस्थाओं के बीच परस्पर अविश्वास की ताजा कड़ी है।

 इस पर तरस ही खाया जा सकता है कि हमारी संस्थाएं दूसरी संस्थाओं के प्रति काफी चौकस हैं, मगर आत्मावलोकन में ईमानदार हैं।

एनजेएसी अधिनियम में खोट।

गंभीरता से आकलन करें तो यह निष्कर्ष निकलेगा कि भारत के मुख्य न्यायाधीश (और कॉलेजियम) की अहम भूमिका है, मगर इसमें सही-गलत का आकलन करने में कार्यपालिका की भी एक भूमिका होगी।

संविधान का 99 वां संशोधन वास्तव में वैध है, मगर एनजेएसी ऐक्ट दोषपूर्ण है : ′प्रबुद्ध व्यक्तियों′ की परिभाषा नहीं दी होने से, दो सदस्यों को वीटो का अधिकार होने से और गैर न्यायिक सदस्यों का गुट बनने की संभावना के कारण यह कानून दोषपूर्ण हो गया है।

 लेकिन इसके साथ ही यह तर्क कि एनजेएसी में कानून मंत्री या दो प्रबुद्ध व्यक्तियों की मौजूदगी व्यवस्था को दूषित कर देगी, बेहद खराब है।

 ऐसा कोई न्यायिक सिद्धांत या आधार नहीं है, जिसकी बिना पर यह माना जाए कि कानून मंत्री या दो प्रबुद्ध लोगों को शामिल किए जाने से चयन और नियुक्ति की प्रक्रिया दूषित हो जाएगी।

एक संभावित उत्तर।

मैं कुछ सिद्धांत सुझाना चाहता हूं, जिन्हें हमारे संविधान में शामिल किया जा सकता है :।

1. कॉलेजियम के पास यह विशिष्ट अधिकार होना चाहिए कि वह उच्च न्यायालयों और सर्वोच्च न्यायालयों में न्यायाधीश के रूप में नियुक्त किए जाने वाले व्यक्तियों के नाम पर विचार करने के लिए नाम नामांकित करे।

2. एक न्यायिक नियुक्ति आयोग कॉलेजियम द्वारा नामांकित उम्मीदवारों के नाम की समीक्षा करे और नियुक्ति के लिए उपयुक्त पाए व्यक्तियों के नाम की सिफारिश राष्ट्रपति से करे।

 यह आयोग व्यापक होना चाहिए ( ब्रिटेन में जैसे 15 सदस्यीय संस्था है) और इसमें न्यायाधीश, न्यायविद, कानून के विद्वान और कानून मंत्री हों।

3. कॉलेजियम द्वारा नामांकित और आयोग द्वारा अनुसंशित व्यक्ति के अलावा किसी और की नियुक्ति न्यायाधीश के रूप में नहीं होगी।

मुझे विश्वास है कि इस सिद्धांत से खामियों को दूर करने में मदद मिलेगी।

 याद रखिए कि किसी लोकतंत्र में खोट रहित चुनाव व्यवस्था, विधायिका, कार्यपालिका या न्यायपालिका नहीं हो सकती।

 अपनी अनगढ़ता में ही वे एक दूसरे से मिलकर राजनीतिक, आर्थिक और सामाजिक विकास को संभव बनाते हैं।

एनजेएसी ऐक्ट में संशोधन कर उसे ऐसा बनाया जाना चाहिए, जिससे वह संसद, कार्यपालिका और न्यायपालिका, तीनों को स्वीकार्य हो।

सौजन्य :- अमर उजाला, 1.11.2015 ,पी चिदंबरम(पूर्व केंद्रीय मंत्री)।

