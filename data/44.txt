संपादकीय : प्रियंका का प्रादुर्भाव (नईदुनिया)।

यह पहला मौका है जब कांग्रेस पार्टी ने प्रियंका गांधी वाड्रा की राजनीतिक भूमिका की सार्वजनिक चर्चा की।

 बताया जाता है कि उत्तर प्रदेश में कांग्रेस व समाजवादी पार्टी के बीच गठबंधन का मामला सीटों के सवाल पर अटक गया था, तब प्रियंका ने दखल दिया।

 उन्होंने सपा के सर्वोच्च नेतृत्व से संपर्क किया।

 नतीजा सकारात्मक रहा और दोनों दलों के बीच सीटों के बंटवारे पर सहमति बनी।

 कांग्रेस के वरिष्ठ नेता अहमद पटेल ने अपने टि्वटर संदेश में प्रियंका की इस भूमिका की चर्चा की।

 पार्टी के उप्र प्रभारी गुलाम नबी आजाद ने भी इसकी पुष्टि की।

 इस तरह जो बात पहले परदे के पीछे रहती थी, वो अब आम जानकारी में आई है।

, अब तक प्रियंका के बारे में कांग्रेस का कहना होता था कि उनका रोल महज अपनी मां सोनिया गांधी और भाई राहुल के निर्वाचन क्षेत्रों की देखभाल करने तक सीमित है।

 हाल में सियासी निर्णयों में उनकी बढ़ती भागीदारी की खबरें आने लगी थीं, लेकिन पार्टी ने कभी उसकी खुलकर चर्चा नहीं की।

 किंतु अब साफ है कि प्रियंका के राजनीति में आने का अनौपचारिक एलान हो गया है।

, उत्तर प्रदेश में डिंपल यादव (मुख्यमंत्री अखिलेश यादव की पत्नी और सपा सांसद) के साथ प्रियंका की तस्वीरों वाले पोस्टर पहले ही लग चुके हैं।

 चर्चा है कि प्रियंका अकेले अथवा डिंपल यादव के साथ इस बार चुनाव प्रचार में उतरेंगी।

 जिस समय सोनिया गांधी खराब सेहत के कारण पार्टी में अपनी सक्रियता यथावत नहीं रख पा रही हैं, प्रियंका की नई भूमिका कांग्रेस पार्टी के नजरिए से महत्वपूर्ण घटनाक्रम है।

 यह इस बात का संकेत है कि आने वाले दिनों में इस पार्टी के शीर्ष नेतृत्व की जिम्मेदारी राहुल और प्रियंका दोनों मिलकर निभाएंगे।

 कहा यह जाता है कि राहुल गांधी पार्टी नेताओं व कार्यकर्ताओं से अपेक्षित संवाद एवं संपर्क नहीं बना पाते, जबकि प्रियंका खासी मिलनसार हैं।

 संभवत: अपने इसी गुण के कारण सपा से टूटती बातचीत को वे संभाल पाईं।

, मगर अब उनकी अग्निपरीक्षा है।

 उप्र की सभी सीटों पर चुनाव लड़ते हुए राज्य में कांग्रेस को फिर से खड़ा करने की लाइन को नकारते हुए उन्होंने गठबंधन की राह पकड़ी है।

 इस चुनाव में इसके जरिए उप्र में भाजपा को परास्त किया जा सका, तो बेशक उससे प्रियंका की हैसियत बढ़ेगी।

 उसके बाद उनकी भूमिका बढ़ाने की मांग पार्टी में तेज हो सकती है।

 लेकिन यह दांव नाकाम रहा, तो फिर नेतृत्व का दायित्व साझा करने के पैरोकार गुट का वजन कांग्रेस में घटेगा।

 वैसे सपा-कांग्रेस गठजोड़ को फिलहाल एक मजबूत विकल्प माना जा रहा है।

 अखिलेश यादव की विकास-पुरुष की नई छवि के साथ-साथ एक मजबूत सामाजिक समीकरण भी इस गठबंधन के साथ है।

 मगर उसके सामने प्रधानमंत्री नरेंद्र मोदी के नेतृत्व में अजेय दिखने वाली भाजपा तथा एक शक्तिशाली प्रतिद्वंद्वी सामाजिक समीकरण के आधार पर खड़ी मायावती हैं।

 उनके मुकाबले खुद को उतारकर प्रियंका गांधी ने बड़ा दांव खेला है।

सौजन्य- नईदुनिया।

