आस्था से खिलवाड़ (दैनिक जागरण)।

जम्मू में पीरखोह-महामाया-बाहुफोर्ट रोपवे परियोजना संबंधी एक निविदा जारी किए जाने के खिलाफ लोगों के विरोध को देखते हुए निविदा को रद कर सरकार ने समझदारी का परिचय दिया है।

 लोगों का गुस्सा और विरोध बाहुफोर्ट के स्थान पर परियोजना का नाम शाहबाद रखे जाने को लेकर था।

 बाहुफोर्ट में स्थित काली माता के मंदिर के प्रति लोगों की भारी आस्था को देखते हुए कई सामाजिक और धार्मिक संगठनों ने जिस तरह तेवर दिखाए सरकार के पास निविदा को रद करने के लिए अलावा कोई चारा नहीं था।

 सरकार का यह एक सकारात्मक कदम है कि उसने लोगों के गुस्से को देखते हुए फिलहाल अगली अधिसूचना तक निविदा को रद करने का फैसला लिया।

 दरअसल कुछ वर्ष पहले रोपवे परियोजना का शुभारंभ किए जाने पर जब पट्टिका पर बाहुफोर्ट के स्थान पर शाहबाद लिखे जाने पर उस समय हुए भारी विरोध को देखते हुए जम्मू के तत्कालीन मंडलायुक्त ने परियोजना के संदर्भ में जारी विज्ञापनों में इसे दुरुस्त कर स्थिति को संभाल लिया था।

 यह हैरानी की बात है कि लोगों की भावनाओं की अनदेखी कर एक बार फिर ऐसा कदम उठाया गया है, जिससे साम्प्रदायिक माहौल खराब हो सकता है।

 जम्मू में रोहिंग्याओं और बांग्लादेशियों को बसाकर जनसांख्यिक स्वरूप बदलने की साजिश के खिलाफ कई राजनीतिक और धार्मिक संगठन पहले से ही सरकार के खिलाफ मोर्चा खोले हुए हैं।

 ऐसी स्थिति में रोपवे परियोजना का नाम बाहुफोर्ट के स्थान पर शाहबाद करने के प्रयास आग में घी डालने जैसे हैं।

 राज्य में धार्मिक और ऐतिहासिक महत्व के कई स्थानों के नाम बदले जाने को हिन्दुओं की सांस्कृतिक व धार्मिक आस्था के साथ खिलवाड़ करने के आरोपों से जूझ रही सरकार एक बार फिर से निशाने पर है।

 केबल कार कॉरपोरेशन की ओर से चहारदीवारी निर्माण संबंधी जारी निविदा में बाहुफोर्ट को शाहबाद कहने पर जिस तरह लोगों ने सोशल मीडिया पर सरकार के खिलाफ अपना गुस्सा निकाला और इसे जम्मू की धार्मिक भावनाओं को ठेस पहुंचाने की बात कह कर गंभीर परिणामों की चेतावनी दी।

 प्रदेश कांग्रेस ने बाहुफोर्ट का नाम शाहबाद करने को श्री अमरनाथ यात्रा से पहले हालात बिगाडऩे की साजिश जैसा आरोप पहले ही लगा दिया है।

 निविदा रद कर फिलहाल सरकार ने लोगों का गुस्सा शांत तो कर दिया है लेकिन उसे यह बात समझनी होगी कि इस तरह के प्रयास के परिणाम गंभीर हो सकते हैं।

 स्थानीय संपादकीय : जम्मू-कश्मीर , सौजन्य- दैनिक जागरण।

