मिड डे मील में खामी (दैनिक जागरण)।

राज्य के सरकारी स्कूलों में संचालित केंद्र प्रायोजित मिड डे मील योजना में खामियों की भरमार है।

 योजना का नियमित निरीक्षण नहीं होता और पदाधिकारी बस इसकी औपचारिकता पूरी करते हैं।

 हल्ला तब होता है जब इसे लेकर भ्रष्टाचार की शिकायतें सामने आती हैं।

 मिड डे मील में मानकों के विपरीत भोजन बनना, बिचौलियों की मदद से अनाज बाजार में बेचना और रसोईघर का लचर संचालन समेत कई गड़बड़ियां हैं जिसके प्रति अधिकारी उदासीनता बरतते हैं।

एक वित्तीय वर्ष में आधे स्कूलों का भी निरीक्षण अधिकारी नहीं करते।

 31 मार्च को समाप्त हो रहे वित्तीय वर्ष में अप्रैल से दिसंबर तक राज्य के महज 41 फीसद स्कूलों का ही निरीक्षण अधिकारियों ने किया।

 केंद्र सरकार ने इस ओर ध्यान दिलाते हुए राज्य सरकार को अपेक्षित सुधार की सलाह दी है।

 केंद्र की अप्रेजल रिपोर्ट में कई खामियों की ओर इशारा किया गया है।

 अप्रेजल रिपोर्ट में मिड डे मील तैयार करने वाली महिला रसोइया को मानदेय नहीं मिलने पर भी आपत्ति जताई गई है।

 कहा गया है कि सिर्फ 56 फीसद रसोइया को ही समय पर मानदेय मिला।

 चावल आपूर्ति का 21.27 करोड़ रुपये लंबित होने, मासिक व वार्षिक डाटा इंट्री शतप्रतिशत नहीं रहने, ऑटोमेटिक मॉनीटरिंग सिस्टम के तहत डाटा इंट्री एक फीसद भी नहीं होने को बड़ी खामी बताई गई है।

अप्रेजल रिपोर्ट में जिक्र है कि 74 प्रतिशत स्कूलों में लकड़ी से मिड डे मील तैयार किया जा रहा है।

 जबकि इसकी स्पष्ट मनाही है।

 इसी कारण राज्य सरकार ने सभी स्कूलों में अपने खर्च से एलपीजी सिलेंडर देने का निर्णय लिया है।

 इस प्रस्ताव को राज्य मंत्रिपरिषद की स्वीकृति मिलना बाकी है।

 फिलहाल केंद्र सरकार की रिपोर्ट के बाद राज्य सरकार सक्रिय तो हुई है।

 मुख्य सचिव ने अभियान चलाकर सभी स्कूलों में चल रहे मिड डे मील अभियान पर रिपोर्ट मांगी है।

 कोशिश इस स्तर पर होनी चाहिए कि अभियान का मूल उद्देश्य पूरा हो सके।

 स्कूलों में विद्यार्थियों को दोपहर का भोजन देने के पीछे पवित्र उद्देश्य है कि नौनिहाल पौष्टिक भोजन ग्रहण करें और अशिक्षा का अंधकार दूर हो।

 झारखंड में साक्षरता दर बढ़ी है लेकिन अपेक्षाकृत अन्य राज्यों से हम काफी पीछे हैं।

 साक्षरता अभियान की तमाम सफलता के बावजूद काफी काम करना अभी बाकी है।

 गंभीरता से योजना का अनुपालन करने के अलावा कोई विकल्प भी नहीं बचता।

 राज्य सरकार को वैसे पदाधिकारियों को चिह्न्ति करना चाहिए जो योजना की राह में बाधा बन रहे हैं।

, सौजन्य- दैनिक जागरण।

