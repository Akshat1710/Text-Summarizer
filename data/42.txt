सिविल सोसायटी की संकीर्णता ( दैनिक जागरण)।

गैर सरकारी संगठनों यानी एनजीओ को जवाबदेह बनाने और उनकी कार्यप्रणाली में पारदर्शिता लाने के केंद्र सरकार के कदमों को लेकर सिविल सोसायटी के तमाम लोग इन दिनों खासे बेचैन हैं।

 उनकी इस बेचैनी में कई नेता और बुद्धिजीवी भी शामिल हैं।

 इन सबका स्वर यही है कि मोदी सरकार एनजीओ को दबाने-सताने में लगी हुई है।

 वे एनजीओ संबंधी नियम-कानूनों को दमनकारी बताने के लिए अतिरिक्त श्रम कर रहे हैं।

 उनके पास ग्रीनपीस, फोर्ड फाउंडेशन के अलावा तीस्ता सीतलवाड़ के सबरंग ट्रस्ट और इंदिरा जयसिंह के लायर्स कलेक्टिव जैसे एनजीओ के उदाहरण हैं जिनके जरिये यह रेखांकित किया जा रहा है कि वे किस तरह सरकार से प्रताड़ित हो रहे हैं।

 जब लायर्स कलेक्टिव पर विदेशी अंशदान नियमन अधिनियम यानी एफसीआरए के उल्लंघन के आरोप में छह माह के लिए प्रतिबंध लगा तो सिविल सोसायटी के लोग बिफर उठे, लेकिन इस सवाल का जवाब दिए बिना कि उक्त संगठन ने इस अधिनियम का उल्लंघन किया है या नहीं।

 इंदिरा जयसिंह असिस्टेंट सॉलिसिटर जनरल के तौर पर एक ओर सरकार की पैरवी भी करती थीं और दूसरी ओर उनका एनजीओ सरकारी नीतियों के विरोध में सक्रिय भी रहता था।

 लायर्स कलेक्टिव पर प्रतिबंध के बाद देश-विदेश के तमाम बुद्धिजीवियों ने मोदी सरकार से यह अपील की कि इस संगठन को पाबंदी मुक्त किया जाए।

 इन बुद्धिजीवियों में जाने-माने शिल्पकार अनीस कपूर भी थे जिनका मानना है कि भारत में हिंदू तालिबान सत्ता में आ गए हैं।

केवल संदिग्ध एनजीओ के खिलाफ सख्ती को ही आधार बनाकर मोदी सरकार को दमनकारी साबित करने की कोशिश नहीं हो रही है।

 ठंडे बस्ते में गए भूमि अधिग्रहण विधेयक से लेकर अन्य अनेक विधेयकों के प्रावधानों में दमनकारी तौर-तरीके देखे जा चुके हैं।

 इसके अलावा भी इस सरकार के अन्य कई कदमों को उसके दमनात्मक रवैये के तौर पर परिभाषित किया गया है।

 दुनिया में ऐसा कोई नियम और कानून नहीं जिसका दुरुपयोग संभव न हो, लेकिन इसका यह मतलब नहीं कि ऐसे नियम-कानून बनाए जाने लगें जिनका दुरुपयोग कहीं अधिक आसानी से किया जा सके।

 ऐसे नियम-कानूनों के निर्माण से सभी को बचना चाहिए।

 यह बात जितनी सरकारों पर लागू होती है उतनी ही सिविल सोसायटी पर भी।

 सिविल सोसायटी को इसका अहसास होना चाहिए कि उसकी पहल पर संशोधित हुए दुष्कर्म रोधी कानून के दुरुपयोग के उदाहरण सामने आने लगे हैं।

 कई न्यायाधीश इस नतीजे पर पहुंचने के लिए विवश हैं कि इस कानून का दुरुपयोग हो रहा है और बदला लेने की गरज से झूठे मुकदमे लिखाए जा रहे हैं।

 सिविल सोसायटी जैसा लोकपाल कानून चाह रही थी वह भी कुल मिलाकर स्वेच्छाचारिता का नमूना था।

 पता नहीं प्रस्तावित लोकपाल कानून किस रूप में सामने आएगा, लेकिन एक समय केजरीवाल और अन्ना हजारे एंड कंपनी जैसा जनलोकपाल कानून चाह रही थी वैसा ही कानून अगर अस्तित्व में आ जाता तो देश के शासन-प्रशासन को चलाना मुश्किल होता।

 हैरत इस पर है कि अब न तो केजरीवाल अपने प्रिय जनलोकपाल की सुध ले रहे हैं और न ही अन्ना हजारे।

एक ऐसे समय जब मोदी सरकार की हर पहल को जनविरोधी करार देने का फैशन चल निकला है तब बिहार के प्रस्तावित शराबबंदी कानून पर सिविल सोसायटी और अन्य बुद्धिजीवियों का मौन गौर करने लायक है।

 इस प्रस्तावित कानून के तहत अगर किसी के घर शराब की बोतल मिली तो उस घर के 18 साल के सभी सदस्य जेल में होंगे, क्योंकि यह माना जाएगा कि घर के सभी बालिग सदस्यों ने यह बात छिपाई कि उनके यहां शराब रखी थी या फिर उसका सेवन हो रहा था।

 क्या नीतीश सरकार यह चाह रही है कि शराबखोरी के आरोप में जेल जाने से बचने के लिए हर परिवार के बालिग सदस्य नित्य प्रति एक-दूसरे की तलाशी लें।

 इस वाहियात कानून के तहत यह प्रावधान भी है कि अगर किसी मोहल्ले-गांव में शराबबंदी का लगातार उल्लंघन होता है तो उस पर सामूहिक जुर्माना लग सकता है।

 इसका मतलब है कि करे कोई और भरे सब कोई।

 नया कानून यह भी कहता है कि किसी घर-परिसर में शराब बरामद होने पर उसे केवल सील ही नहीं किया जाएगा, बल्कि उसे जब्त भी कर लिया जाएगा।

 ऐसा दमनकारी कानून शायद अंग्रेजों ने भी नहीं बनाया होगा।

शराब के नशे से भी ज्यादा घातक साबित हो रहा है शराबबंदी लागू करने का नशा।

 लगता है नीतीश यह साबित करने के लिए कमर कसे हैं कि जो काम दुनिया में कोई नहीं कर सका उसे वह करके दिखाएंगे।

 जितना चिंताजनक शराबबंदी का यह प्रस्तावित कानून है उससे भी ज्यादा चिंताजनक है उसके विरोध में सिविल सोसायटी और बुद्धिजीवियों के आंगन से कहीं कोई आवाज न सुनाई देना।

 एक क्षण के लिए कल्पना करें कि अगर शराबबंदी का ऐसा कानून बनाने की पहल किसी भाजपा शासित राज्य ने की होती तो क्या होता।

 और कुछ नहीं, कोहराम मचा होता-दिल्ली में भी और शेष देश में भी।

 बुद्धिजीवियों की ओर से संबंधित राज्य सरकार के साथ-साथ उस राज्य के लोगों को भी कोसा जा रहा होता कि उन्होंने कैसे लोगों को सत्ता में बैठा दिया, लेकिन बिहार कथित तौर पर सेक्युलर ताकतों द्वारा शासित है तो मौन छाया है।

 क्या इससे बड़ी विडंबना और कोई हो सकती है कि आपातकाल विरोधी आंदोलन की उपज माने जाने वाले नीतीश कुमार शराबबंदी के नाम पर एक किस्म का आपातकाल थोप रहे हैं।

 वह ममता बनर्जी और अरविंद केजरीवाल के अलावा बाकी सबको शराबबंदी लागू करने की सलाह दे रहे हैं।

 अब यह किसी शोध-अध्ययन का विषय नहीं रहा कि मोदी सरकार के प्रति सिविल सोसायटी और बुद्धिजीवियों का एक तबका पूर्वाग्रह-दुराग्रह से ग्रस्त है।

 शोध-अध्ययन का विषय यह है कि वह अपने पूर्वाग्रह-दुराग्रह के प्रदर्शन में कोई संकोच क्यों नहीं कर रहा है।

 वह एक दल-सरकार के जैसे आचरण पर आक्रामक रवैया अपनाता है, दूसरे दल-सरकार के वैसे ही आचरण पर चुप्पी साध लेता है।

 गुजरात- मध्यप्रदेश में बेलगाम गो रक्षकों को लेकर वहां की सरकारों के ढुलमुल रवैये की जितनी आलोचना की जाए कम है, लेकिन आखिर बिहार के दमनकारी कानून पर मौन रहना क्या है।

 ऐसे रवैये के चलते यदि सिविल सोसायटी अपनी महत्ता खो दे तो हैरत नहीं।

, सौजन्य – दैनिक जागरण, 2-08-2016, राजीव सचान।

