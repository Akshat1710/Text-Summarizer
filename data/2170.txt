जेलों की सुरक्षा (दैनिक जागरण)।

भोपाल सेंट्रल जेल की सनसनीखेज घटना ने बिहार सरकार को भी राज्य की जेलों की आंतरिक व्यवस्था पर नजर डालने का अवसर दिया है।

 यहां की जेलों में भी कुख्यात अपराधियों के अलावा कई आतंकवादी बंद हैं।

 इसके बावजूद राज्य की सेंट्रल जेलों में प्रशासन जब भी छापे डालता है तो वहां बरामद होने वाली सामग्री से साफ पता चलता है कि जेलों की व्यवस्था भगवान भरोसे चल रही है।

 जेलों में छापों के दौरान खाने-पीने की सामग्री के अलावा मोबाइल फोन, सिम कार्ड, चाकू, ब्लेड और नशीले पदार्थ बरामद होते हैं।

 यह सीधे-सीधे जेल प्रशासन में व्याप्त भ्रष्टाचार का प्रमाण है, अन्यथा इतने बुलंद दरवाजों और दीवारों के पीछे अवांक्षित वस्तुएं भला कैसे पहुंच सकती हैं।

 कुछ दिन पहले एक अन्य सनसनीखेज प्रकरण सामने आया था, जब जेल में बंद एक कुख्यात अपराधी की दूसरे जेल में लंबे समय से बंद पत्नी गर्भवती हो गई।

 ऐसी घटनाओं से पता चलता है कि जिन अधिकारियों पर जेलों की व्यवस्था संभालने की जिम्मेदारी है वे वास्तव में किस तरह गैर जिम्मेदारी के साथ अपनी भूमिका निभा रहे हैं।

 इससे पहले बिहार की बड़ी जेलों के बारे में शिकायतें आती रही हैं कि कुख्यात अपराधी वहां अपना ‘दरबार ‘ लगाते हैं।

 कुछ दिन पहले एक ऐसे ही सफेदपोश अपराधी को जेल प्रशासन द्वारा विशेष सुविधाएं मुहैया करवाकर खातिरदारी किए जाने का मामला भी उजागर हुआ था।

 ऐसी घटनाएं दुर्भाग्यपूर्ण हैं।

 इनसे अपराधियों का महिमामंडन होता है और उनका मनोबल बढ़ता है।

 अपराधियों को इस तरह महत्व दिए जाने की खबरें प्रसारित होने पर आम लोग हतोत्साहित होते हैं।

जेलों में तमाम गोरखधंधे संचालित होने की एक मुख्य वजह यह है कि जेल प्रशासन के अधिकारियों में इसे लेकर किसी तरह का डर नहीं है।

 दरअसल, समय-समय पर जेलों में भ्रष्टाचार व अन्य अनियमितताएं उजागर होने के बावजूद इसके लिए न तो विधिवत जिम्मेदारी निर्धारित की जाती है और न ही किसी के खिलाफ दंडात्मक कार्रवाई की जाती है।

 अपवादों को छोड़कर ज्यादातर मामलों में जांच की खानापूर्ति कर ली जाती है लेकिन किसी भी मामले में नजीर बनने लायक दंडात्मक कार्रवाई शायद ही हुई हो।

 सबसे बड़ा संकट जेलों में मोबाइल फोन की पहुंच है, जिसके जरिए अपराधी जेल की सुरक्षित दीवारों के पीछे महफूज रहकर रंगदारी वसूली से लेकर हर तरह के अपराधों को अंजाम देते रहते हैं।

 जेल के भीतर मोबाइल फोन और सिम कार्ड कैसे पहुंच जाते हैं, इसे लेकर तरह-तरह की कहानियां गढ़ी जाती हैं, जबकि हकीकत यह है कि यह सब जेलों में तैनात सुरक्षाकर्मियों की मिलीभगत से ही होता है।

 राज्य सरकार को चाहिए कि जेलों की सुरक्षा के विषय को अत्यधिक गंभीरता से ले।

 बेहतर होगा कि विशेषज्ञों की एक टीम गठित करके जेलों की सुरक्षा व्यवस्था तथा आंतरिक प्रबंध का गहन विश्लेषण कराया जाए तथा इस समिति की अनुशंसाओं के आधार पर व्यवस्था के सूराख बंद किए जाएं।

 भोपाल जेल कांड में संकेत मिल रहे हैं कि आतंकियों को भगाने में जेलकर्मियों की मिलीभगत थी, यद्यपि वास्तविक तस्वीर एनआइए जांच के बाद पता चलेगी।

 बहरहाल, बिहार सरकार को इस हादसे से सबक लेकर समय रहते अपनी जेलों की व्यवस्था दुरुस्त कर लेनी चाहिए।

 स्थानीय संपादकीय : बिहार ।

सौजन्य -दैनिक जागरण, 02-11-2016।

