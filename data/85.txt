बंगाल भाजपा उत्साहित (दैनिक जागरण)।

पांच राज्यों खासकर उत्तर प्रदेश और उत्तराखंड में पूर्ण बहुमत से जीतने के बाद बंगाल भाजपा काफी उत्साहित है।

 अब उसकी नजर पश्चिम बंगाल पर है।

 वैसे भी पूर्व और पूर्वोत्तर भारत में भाजपा का ग्राफ जिस तरह तेजी से बढ़ रहा है उससे पश्चिम बंगाल को लेकर भाजपा कुछ उम्मीद लगाती है तो वह स्वभाविक है।

 भाजपा अध्यक्ष अमित शाह ने उत्तर प्रदेश की तर्ज पर पश्चिम बंगाल प्रदेश भाजपा को बूथ स्तर पर संगठन को मजबूत करने का निर्देश दिया है।

 इसलिए प्रदेश भाजपा की सक्रियता भी बढ़ गई है।

 शाह ने प्रदेश भाजपा इकाई को आश्वस्त किया है कि वह जल्द ही पश्चिम बंगाल के दौरे पर आएंगे और जिन क्षेत्रों में भाजपा का आधार है वहां वह सभा करेंगे।

 वह पश्चिम बंगाल में सप्ताह व्यापी दौरा करेंगे।

 इसी से अंदाजा लगाया जा सकता है कि पश्चिम बंगाल भाजपा के लिए अब कितना महत्वपूर्ण है।

राज्य में भाजपा के तीन विधायक और दो सांसद हैं।

 पश्चिम बंगाल में जहां भाजपा का नाम लेने वाला भी कोई नहीं था वहां मोदी लहर में भाजपा की यह उपलब्धि कम नहीं है।

 साथ ही राज्य में भाजपा का वोट प्रतिशत भी बढ़ कर 17 प्रतिशत तक पहुंच गया है।

 अब यदि भाजपा राज्य में संगठन को मजबूत करने पर जोर देती है तो उसका सुफल मिलने में कोई संदेह नहीं है।

 यही वजह है कि तृणमूल सुप्रीमो व मुख्यमंत्री ममता बनर्जी भाजपा को लेकर कुछ ज्यादा ही सशंकित हैं।

 राष्ट्रीय स्वयं सेवक संघ कोलकाता से लेकर पूर्वोत्तर भारत तक अपनी गतिविधियां तेज कर दी है।

 ममता सरकार ने आरएसएस की गतिविधियों पर अंकुश लगाने का प्रयास किया है, लेकिन सरकार का हर कदम उल्टे आरएसएस के पक्ष में ही गया।

 सरकार ने आरएसएस प्रमुख मोहन भागवत को कोलकाता में सभा करने की अनुमति नहीं दी, लेकिन हाईकोर्ट के निर्देश पर वह सभा करने में सफल हो गए।

 अब सरकार आरएसएस संचालित स्कूलों पर अंकुश लगाना चाहती है ताकि उसकी विचारधारा न फैले।

 पश्चिम बंगाल से लेकर पूर्वोत्तर भारत तक आरएसएस ने भाजपा के लिए राह आसान कर दी है।

 मणिपुर में तो आखिर भाजपा का भगवा लहरा ही गया जिसे लेकर तृणमूल कांग्रेस हतोत्साहित है।

 अब भाजपा पश्चिम बंगाल में संगठन के विस्तार को लेकर आगे बढ़ती है तो यह उसका सकारात्मक पक्ष होगा।

,  स्थानीय संपादकीय : पश्चिम बंगाल , सौजन्य – दैनिक जागरण।

