शराब बेचने का औचित्य (दैनिक जागरण)।

राज्य सरकारें शराब बिक्री का लाइसेंस देती रही हैं।

 राज्य में वैधानिक ढंग से शराब बिक्री करने पर आबकारी विभाग नजर रखता है।

 वैध रूप से राज्य में शराब बिक्री का लाइसेंस देना, उसपर निगरानी रखना और राजस्व वसूलना किसी भी लोकतांत्रिक सरकार का अधिकार है।

 लेकिन सरकार खुद प्रत्यक्ष रूप से एजेंसी खोल कर बाजार में शराब बिक्री करने के लिए उतर जाए तो इस पर सवाल उठना स्वाभाविक है।

 यह जानकर किसी को भी आश्चर्य होगा कि कर्ज के बोझ तले दबी ममता बनर्जी सरकार ने राजस्व बढ़ाने के लिए अब आधिकारिक तौर पर शराब वितरण कारोबार में उतरने का फैसला किया है।

सरकार ने शराब कारोबार के क्षेत्र में प्रवेश करने के लिए अपने स्वामित्व वाले एक निगम का गठन किया है।

 नवगठित वेस्ट बंगाल स्टेट वेवरेज कॉरपोरेशन (राज्य पेय पदार्थ निगम) ने सभी जिलाधिकारियों को शराब की बोतलों को संग्रहित करने के लिए गोदामों की पहचान करने का निर्देश दिया है।

 सरकार ने शुरुआत में 20 करोड़ रुपये के निवेश के साथ निगम की स्थापना की है जो देशी व विदेशी दोनों तरह की शराब वितरकों के मार्फत बेचेगा।

 वितरक सरकारी निगम से शराब लेकर उसे विभिन्न दुकानों, बारों व होटलों में आपूर्ति करेंगे।

सरकार ने पहले साल में ही शराब की बिक्री से 150 करोड़ का राजस्व अर्जित करने का लक्ष्य रखा है।

 राज्य के वित्त व आबकारी मंत्री अमित मित्रा ने सरकारी तौर पर इस कारोबार को शुरू करने की योजना बनाई है।

 उनकी नजर में राजस्व अर्जित करने के लिए शराब का कारोबार दुधारू गाय की तरह है।

 वित्त मंत्री के सरकारी तौर पर शराब की बिक्री शुरू करने की योजना की पीछे एक वजह यह मानी जा रही है कि बिहार में शराबबंदी के बाद पश्चिम बंगाल के सीमावर्ती क्षेत्रों में शराब की मांग बढ़ गई है।

 बिहार में एक अप्रैल 2016 से शराबबंदी कानून लागू होने के बाद बंगाल में शराब की बिक्री में जबर्दस्त इजाफा हुआ है।

 खासकर बंगाल के सीमा क्षेत्रों के पास स्थित शराब की दुकानों व बारों में बिहार के लोगों की आवाजाही बढ़ी है।

 लेकिन सवाल यह उठता है कि एक राज्य ने जब पूर्ण रूप से शराबबंदी कानून लागू कर रखा है वहीं पड़ोसी राज्य को सरकारी स्तर पर इसकी बिक्री करना कहां तक उचित है।

(हाईलाइटर-यह जानकर किसी को भी आश्चर्य होगा कि कर्ज के बोझ तले दबी ममता बनर्जी सरकार ने राजस्व बढ़ाने के लिए अब आधिकारिक तौर पर शराब वितरण कारोबार में उतरने का फैसला किया है)।

 स्थानीय संपादकीय : पश्चिम बंगाल , सौजन्य- दैनिक जागरण।

