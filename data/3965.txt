महिलाएं बनेंगी स्वावलंबी (दैनिक जागरण)।

मुख्यमंत्री महबूबा मुफ्ती ने राज्य की महिलाओं को स्वावलंबी बनाए जाने की दिशा में एक और कदम बढ़ाते हुए जम्मू-कश्मीर में सौ दुग्ध केंद्र खोले जाने को मंजूरी दिए जाना सराहनीय है।

 इससे राज्य की ग्रामीण क्षेत्रों में रहने वाली हजारों महिलाओं को आजीविका योजना का लाभ मिलेगा।

 इससे राज्य की ग्रामीण अर्थव्यवस्था तो मजबूत होगी ही महिलाओं में आत्मविश्वास भी बढ़ेगा।

 अगर महिलाओं के विकास के संसाधन मिलें तो निसंदेह राज्य की सकल घरेलू उत्पादन दर भी बढ़ेगी।

 सेल्फ हैल्प गु्रप बनाए जाने से राज्य की हजारों महिलाओं को रोजगार के अवसर भी मिलेंगे।

 अच्छी बात यह है कि गुजरात सहकारी समितियां दुग्ध उत्पादनों को बाजार में उतारेंगी।

 केंद्र के सहयोग से योजना मील का पत्थर साबित हो सकती है, अगर इसमें बैंक महिलाओं को रोजगार शुरू करने पर आसान किश्तों पर कर्ज दें।

 वर्ष 2017 तक दो सौ से भी अधिक दुग्ध केंद्र खोले जाने की उम्मीद है।

 अगर यह योजना सफल रही तो राज्य दुग्ध उत्पादनों की गर्मियों में होने वाली किल्लत दूर हो जाएगी।

 ऐसी उम्मीद है कि इन ग्रुपों में और भी महिलाएं शामिल होंगी।

 इतना ही नहीं इससे लोगों को भी शुद्ध दूध मिलेगा।

 मुख्यमंत्री महबूबा मुफ्ती ने स्कूलों में पढऩे वाली छात्राओं के पहली से लेकर बारहवीं कक्षा तक स्कूल फीस माफ करने तथा उच्च शिक्षा प्राप्त कर रहीं छात्राओं को आधे दामों पर स्कूटी देकर राज्य में बेटियों की साक्षरता दर बढ़ाने की पहल की।

 राज्य में बेटियों की साक्षरता दर 58 फीसद है जो लड़कों के मुकाबले काफी कम है।

अगर बेटियां पढ़ी लिखी होगी तो घर और समाज में उसका मान सम्मान बढ़ेगा।

 किसी भी अनहोनी के कारण वे घर की दहलीज में सिमट कर नहीं रहेगी बल्कि परिवार का पालन पोषण भी कर सकेगी।

 अगर जिस प्रदेश की बेटियां पढ़ी लिखी होंगी तो समाज का भी भला होगा।

 पुरुष प्रधान देश में महिलाओं को स्वावलंबी बनाना बहुत जरूरी है।

 ऐसी उम्मीद है कि सरकार महिलाओं को आत्मनिर्भर बनाने के लिए और भी कदम उठाएगी।

 स्थानीय संपादकीय : जम्मू-कश्मीर , सौजन्य – दैनिक जागरण, 09-12-2016।

