दम तोड़ती योजना (दैनिक जागरण)।

अब इसमें कोई दो राय नहीं कि जोर-शोर से शुरू की गई सांसद आदर्श ग्राम योजना सही तरह से आगे नहीं बढ़ पा रही है।

 इसका सबसे बड़ा प्रमाण यह है कि ज्यादातर सांसदों ने दूसरे चरण के तहत गांवों को गोद लेने में कोई रुचि नहीं दिखाई।

 इससे बड़ी विडंबना और क्या हो सकती है कि लोकसभा और राज्यसभा के करीब आठ सौ सांसदों में से बमुश्किल सौ सांसद अन्य किसी गांव को संवारने के लिए आगे आए हैं।

 हालत यह है कि तमाम भाजपा सांसद समेत कई केंद्रीय मंत्री भी इस योजना को स्वीकार करने के लिए तैयार नहीं दिख रहे हैं।

 अब जब सत्ताधारी दल के सांसद ही आदर्श ग्राम योजना में रुचि नहीं ले रहे हैं तब फिर विपक्षी दल के सांसदों से यह अपेक्षा कैसे की जा सकती है कि वे प्रधानमंत्री की इस महत्वाकांक्षी योजना में सहयोग करें।

 इसके पहले कि इस योजना का और अधिक निराशाजनक परिदृश्य सामने आए, उन कारणों की पहचान और उनका निवारण प्राथमिकता के आधार पर किया जाना चाहिए जिनके चलते गांवों के कायाकल्प की योजना दम तोड़ती दिख रही है।

 यह सही है कि इस योजना के अमल में कुछ व्यावहारिक समस्याएं हैं, लेकिन वे इसलिए ज्यादा बड़ी अड़चन बन गई हैं, क्योंकि सांसदों के साथ-साथ राज्य सरकारें भी ढुलमुल रवैया अपनाए हुए हैं।

 केंद्र सरकार की कोई भी योजना बिना राज्य सरकारों के सहयोग के आगे नहीं बढ़ सकती।

 यह बात सांसद आदर्श ग्राम योजना पर भी लागू होती है।

 केंद्र सरकार को इस पर खास तौर पर चिंतित होना चाहिए कि भाजपा शासित राज्यों ने भी इस योजना के प्रति वैसा उत्साह नहीं दिखाया जैसा अपेक्षित था।

 रही-सही कसर सांसदों के कामचलाऊ रवैये ने पूरी कर दी।

इससे विचित्र और कुछ नहीं हो सकता कि ज्यादातर सांसद ग्रामीण क्षेत्रों का प्रतिनिधित्व करते हैं और फिर भी वे गांवों के उत्थान के लिए तत्पर नहीं दिखते।

 यह तब है जब वे गांव-गरीबों के उत्थान की बातें करते नहीं थकते।

 एक विडंबना यह भी है कि पर्याप्त संख्या में सांसदों की ओर से गोद लिए गांव आदर्श रूप से तब नहीं विकसित हो सके जब ग्रामीण विकास संबंधी योजनाओं की कमी नहीं।

 ग्रामीण विकास संबंधी केंद्र और राज्यों की कुल योजनाओं की संख्या ढाई-तीन सौ तक है।

 इन योजनाओं के लिए पर्याप्त धन भी है।

 इसके बावजूद यह कहना कठिन है कि इस योजना के पहले चरण में पक्ष-विपक्ष के सांसदों की ओर से जो गांव गोद लिए गए वे वास्तव में विकसित हो सके।

 ऐसे गांवों की संख्या बहुत कम है जिन्हें सांसदों ने गोद लिया और जो वास्तव में सभी बुनियादी सुविधाओं से लैस हो सके।

 बेहतर हो कि इस योजना की उपलब्धियां बताने के पहले राज्य सरकारों के साथ विचार-विमर्श कर उन व्यावहारिक समस्याओं का समाधान किया जाए जिनके चलते आदर्श गांव केवल नाम के आदर्श बने हुए हैं।

 केंद्र और राज्य सरकारों के स्तर पर ऐसा कुछ किया जाना आवश्यक है जिससे स्थानीय प्रशासन योजनाओं के क्रियान्वयन में आनाकानी न कर सके।

 इसके अलावा जो सबसे जरूरी है वह यह कि सांसद आदर्श ग्राम योजना को सफल बनाने के लिए प्रतिबद्धता भी प्रदर्शित करें।

 प्रतिबद्धता का अभाव अच्छी से अच्छी योजना को नाकाम करने वाला साबित हो सकता है।

सौजन्य – दैनिक जागरण (03.08.2016)।

