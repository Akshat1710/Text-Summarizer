परिभाषित हों अल्पसंख्यक-बहुसंख्यक (दैनिक जागरण)।

अल्पसंख्यकों के लिए पांच नए केंद्रीय विश्वविद्यालय खोलने की घोषणा हुई है।

 प्रश्न उठ सकता है कि कौन से अल्पसंख्यक।

 क्योंकि भारतीय संविधान की धारा 29 अल्पसंख्यक के संदर्भ में धर्म, नस्ल, जाति और भाषा-ये चार आधार देती है।

 हमारे शासक कहते रहते हैं कि ‘मेरी सरकार किसी भी धार्मिक समूह, चाहे वह बहुसंख्यक समुदाय से जुड़ा हो या अल्पसंख्यक से, को दूसरों के खिलाफ खुले या छिपे तौर पर घृणा फैलाने की अनुमति नहीं देगी’, लेकिन इसका पालन तब तक हो ही नहीं सकता जब तक कानूनी रूप से स्पष्ट न किया जाए कि बहुसंख्यक कौन है।

 किस आधार पर है और कहां है।

 स्पष्ट है कि जब तक बहुसंख्यक को साफ-साफ परिभाषित न करें तब तक ऐसी सदिच्छाओं पर अमल असंभव है।

 सामुदायिक घृणा की खुली और छिपी अभिव्यक्ति की पहचान करने में निष्पक्षता जरूरी है।

 ऐसा करने वाले को दंडित करने में कोताही न हो, चाहे वह किसी भी समुदाय का और कैसी भी हैसियत का हो।

 यदि शासन ऐसा करने में विफल रहे तो लोगों में प्रतिक्रिया होगी।

 विशेषकर इस कारण कि अल्पसंख्यक का एक सीमित अर्थ करके उसके लिए विविध विशेषाधिकार, सुविधाएं, संस्थान आदि बना-बनाकर दशकों से घातक राजनीति हो रही है।

 दूसरी ओर गैर-अल्पसंख्यक को कानूनी रूप से कोई नाम, पहचान भी नहीं दी गई है।

 देश हित में यह जरूरी है कि किसी समुदाय को, चाहे वह अल्पसंख्यक हो या बहुसंख्यक, मनमाने तरीके न अपनाने दिए जाएं।

 इसके लिए वह संवैधानिक-कानूनी विषमता दूर करना जरूरी है जिससे स्वतंत्र भारत में बहुत बड़ा अन्याय स्थापित हो गया है।

 यह अन्याय अल्पसंख्यक और बहुसंख्यक की परिभाषा, विकृति तथा पक्षपात से संबंधित है।

 इससे ‘कानून के समक्ष समानता’ का संविधानिक सिद्धांत धीरे-धीरे बिल्कुल बेकार होकर रह गया है।

 किसी अल्पसंख्यक नेता की आपत्ति पर किसी लेखक के भारत आने पर प्रतिबंध लगा देना, अल्पसंख्यक-केंद्रित इलाकों में विशेष शिक्षण संस्थान खोलना, चयन समितियों में अल्पसंख्यक प्रतिनिधि को स्थान देना आदि कार्य किस सिद्धांत पर किए गए।

 सभी मामलों में अल्पसंख्यक का अर्थ केवल मजहबी, वह भी केवल एक समुदाय किया गया।

 इस प्रकार, अल्पसंख्यक का विशेष अर्थ बना देना और फिर मनमाने निर्णय करना देश और समाज के हित में नहीं, पर अल्पसंख्यक के लिए यह सब करने का चलन इतना नियमित हो गया है कि उसे सहज समझा जाता है।

 यह देश के लिए विघटनकारी है।

 अल्पसंख्यक का अर्थ एक विशेष समुदाय मात्र संविधान में कहीं नहीं है, लेकिन व्यवहार में यही हो गया है।

 यह अभूतपूर्व स्थिति है कि किसी देश में अल्पसंख्यक को वे अधिकार मिलें जो शेष नागरकों को न मिले हों।

 पश्चिमी लोकतंत्रों से ‘माइनारिटी प्रोटेक्शन’ का अर्थ मात्र यह है कि किसी के अल्पसंख्यक होने के कारण उसे ऐसे अधिकार से वंचित न रहना पड़े, जो अन्य सबको है, मगर भारत में उसी अवधारणा का अनर्थ कर दिया गया है।

 सच तो यह है कि भारत में ‘माइनारिटी’ वाली अवधारणा की जरूरत ही नहीं थी।

 ब्रिटिश भारत में कोई नस्लवादी या सामुदायिक उत्पीड़न नहीं था।

 अगर था तो गोरे अंग्रेजों यानी लघुत्तम अल्पसंख्यक को ही विशिष्ट अधिकार हासिल थे।

 उससे पहले वंचित समुदाय तो बहुसंख्यक हिंदू ही थे जिन्हें जजिया देना पड़ता था और जिन्हें रामनवमी, दशहरा के जुलूस निकालने की मनाही थी।

 ऐसी कोई वंचना मुस्लिम समुदाय को नहीं थी।

 भारत में अल्पसंख्यक संरक्षण की अवधारणा मतिहीन होकर अपना ली गई, जिसका कोई संदर्भ यहां न था।

 इसे जिस पश्चिम से लिया गया वहां इसका यह अर्थ कतई नहीं कि अल्पसंख्यक को ऐसे विशेषाधिकार दें जो शेष लोगों को न मिले हों, मगर भारत में यही अंधेर हो गया है।

 यह गैरअल्पसंख्यक के विरुद्ध दोहरा अन्याय है।

 क्या कोई भारतीय सरकार इसे बंद नहीं करेगी।

 सबसे विचित्र गड़बड़ी यह है कि संविधान या कानून में बहुसंख्यक का कहीं उल्लेख नहीं किया गया है।

 इससे उसका कानूनी तौर पर अस्तित्व ही नहीं है।

 जब लिखित कानूनी धाराओं पर भारी मतभेद होते हैं, जो न्यायिक निर्णयों में दिखते भी हैं तब किसी अलिखित धारणा पर क्या होता होगा, यह अनुमान कर लें।

 इसीलिए यहां अल्पसंख्यक के नाम पर भयंकर राजनीतिक खेल और कानूनी पक्षपात चलते रहे हैं।

 अल्पसंख्यक को दोहरे नागरिक अधिकार मिल गए हैं, जो सामान्य दृष्टि से भी घोर अन्याय है।

 भारत में कोई अल्पसंख्यक के रूप में भी अदालत का दरवाजा खटखटा सकता है।

 इस प्रकार एक मुस्लिम यहां भारतीय नागरिक और अल्पसंख्यक, दोनों रूपों में अधिकार रखता है, किंतु एक हिंदू केवल नागरिक के रूप में।

 हिंदू के रूप में वह न्यायालय से कुछ मांग नहीं सकता, क्योंकि संविधान में हिंदू या बहुसंख्यक जैसी कोई मान्यता ही नहीं है।

 अल्पसंख्यक के लिए निरंतर बढ़ते, उग्रतर होते, विशिष्ट संस्थान, सुविधाएं आदि कार्य घोर अन्यायपूर्ण रहे हैं।

 यह गैर-अल्पसंख्यकों पर डाकेजनी है, जो इतने खुले रूप में हो रही है कि डाकेजनी नहीं लगती।

 शरलक होम्स के मुहावरे में कहें तो ‘इट इज सो ओवर्ट, इट इज कोवर्ट’।

 यानी कोई लूट ऐसे दिन-दहाड़े हो रही है कि छिप जाती है।

 लगता है कि इसमें कोई गलत बात नहीं, तभी तो सब के सामने हो रही है।

 हमारे संविधान निर्माताओं ने अल्पसंख्यकों को समान अधिकार सुनिश्चित करना चाहा था, कोई विशेषाधिकार देना नहीं चाहा था, लेकिन चूंकि संविधान में अल्पसंख्यक और बहुसंख्यक, दोनों अपिरभाषित रह गया इसलिए उसका दुरुपयोग जारी है।

 यह अन्याय मूलत: सत्ता की जबरदस्ती और आम अज्ञान के कारण होता रहा है।

 इसमें वोटों का खेल जरूर है, पर यह इसलिए संभव हुआ, क्योंकि मूल प्रश्न अनुत्तरित है कि बहुसंख्यक कौन है।

 इस समस्या का सबसे सरल उपाय यह है कि संसद में एक विधेयक लाकर घोषित कर दिया जाए कि संविधान की धारा 25 से 30 में वर्णित अधिकार सभी समुदायों के लिए समान रूप से दिए गए हैं।

 ऐसी व्यवस्था दे देने से किसी अल्पसंख्यक का कुछ नहीं छिनेगा।

 केवल दूसरों को भी वह मिल जाएगा, जो उनसे धीरे-धीरे राजनीतिक छल करके छीन लिया गया है।

 केंद्र सरकार इस छल के आधार को सदा के लिए खत्म कर दे तो सामुदायिक भेद-भाव की राजनीति सदा के लिए खत्म होने का मार्ग खुल जाएगा।

 अन्यथा संगठित वोट के लोभ में जानते-बूझते सामुदायिक अन्याय बढ़ता जाएगा और उसकी प्रतिक्रिया भी होगी।

  लेखक शंकर शरण, राजनीति शास्त्र के प्रोफेसर एवं स्तंभकार हैं , सौजन्य – दैनिक जागरण।

