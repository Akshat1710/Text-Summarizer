राजनीतिक दलों की संख्या से उपजे गंभीर सवाल (हिन्दुस्तान)।

चुनाव आयोग ने जब से यह कहा है कि उसके यहां पंजीकृत करीब 1,900 राजनीतिक पार्टियों में से 400 ऐसी हैं, जिन्होंने कभी कोई चुनाव नहीं लड़़ा, उन पर कई दृष्टिकोणों से विचार किया जा रहा है।

 चुनाव आयोग ने जिन अर्थों में इसकी चर्चा की, उसके अनुसार वह इन पार्टियों की जांच करके इनके रजिस्ट्रेशन रद्द करने पर विचार करेगा।

 सवाल यह है कि अगर ये दल चुनाव ही नहीं लड़ते, तो फिर करते क्या हैं।

 इनके राजनीतिक पार्टी होने का उद्देश्य क्या है।

 400 की संख्या कम नहीं है।

 हम जानते हैं कि राजनीतिक पार्टियों को चंदा लेने तथा बीस हजार रुपये से कम के चंदे का हिसाब न देने से छूट है।

 राजनीतिक पार्टियों को आयकर में भी छूट मिली हुई है।

 तो क्या ये केवल चंदा लेने व आयकर छूट का लाभ उठाने के लिए बनी हैं।

 इनमें से अनेक ऐसी हो सकती हैं।

 इस समय काला धन के खिलाफ एक माहौल बना हुआ है, इसलिए यह प्रश्न स्वाभाविक है कि क्या काला धन खपाने के लिए राजनीतिक दल का मुखौटा ओढ़ा गया।

, इन तमाम सवालों के उत्तर तभी मिलेंगे, जब उनकी व्यापक जांच होगी।

 इसलिए लेन-देन के ब्योरों के साथ-साथ उनकी गतिविधियों की गहराई से छानबीन जरूरी है।

 हमारे देश में ऐसे लोगों की कमी नहीं, जो निहित स्वार्थों के तहत राजनीतिक पार्टी बनाते हैं और कई रूपों में उसका लाभ उठाते हैं।

 एक राजनीतिक पार्टी की क्या निर्धारित भूमिका है, उससे इनका कोई लेना देना नहीं।

 ऐसी पार्टियों की देश को आवश्यकता नहीं और इनका निबंधन रद्द होना ही चाहिए।

 किंतु क्या ये सब बातें उतनी ही आसान हैं, जितनी हमें दिखाई दे रही हैं।

 बिल्कुल नहीं।

 यह ठीक है कि संसदीय लोकतंत्र में किसी दल की उपयोगिता तभी दिखती है, जब वह चुनाव लड़े और उसके जरिए संसद, विधानसभाओं या स्थानीय निकायों में पहुंचे।

, आखिर वहां तक पहुंचकर ही सरकार या विपक्ष के रूप में आप नीति-निर्माण में भूमिका निभाते हैं।

 इसलिए चुनाव लड़ना एक पक्ष है।

 लेकिन चुनाव लड़ना किसी पाार्टी पर थोपा नहीं जा सकता है।

 राजनीतिक पार्टी बनाने का अर्थ केवल चुनाव लड़ना नहीं होता।

 इसका मतलब है कि उसकी एक विचारधारा हो, जो अपने नजरिये से जनहित की चिंता करती हो, उसके पास ऐसे नेताओं-कार्यकर्ताओं का समूह हो, जो उस विचारधारा के प्रति समर्पित होकर काम करें।

 यह चुनाव आयोग तय नहीं कर सकता कि किस पार्टी की क्या विचारधारा हो।

 कोई पार्टी जनता के बीच काम कर रही हो, तो उसे हम केवल इस आधार पर खारिज कर दें कि वह चुनाव नहीं लड़ती, उचित नहीं।

, वैसे भी, आज के समय में चुनाव लड़ना सबके बूते की बात नहीं है।

 आज चुनाव आयोग लोकसभा चुनाव लड़ने के लिए एक उम्मीदवार को 40 लाख तथा विधानसभा में 25 लाख तक खर्च की छूट देता है।

 व्यवहार में इससे कई गुणा ज्यादा खर्च होता है।

 एक ईमानदार व्यक्ति ने जन-कल्याण की अपनी निश्चित विचारधारा से पार्टी बनाई, पर उसके पास इतने धन नहीं आए, फिर वह क्या करेगा।

 जाहिर है, चुनाव नहीं लड़ेगा।

 वह राजनीति तो करेगा, लेकिन गैर-चुनावी राजनीति।

 उसे इस अधिकार से वंचित नहीं किया जा सकता।

 वैसे भी, इस मामले में चुनाव आयोग की भूमिका सीमित है।

 किसी पार्टी का पंजीकरण रद्द करने का यह आधार हो ही नहीं सकता कि वह चुनाव नहीं लड़ती।

 कोई पार्टी समय पर अपने संगठनात्मक चुनाव कराती है, आयकर रिटर्न दाखिल करती है, और किसी अवांछित गतिविधि में शामिल नहीं, तो फिर उसका निबंधन रद्द नहीं किया जा सकता।

 आयोग ने एकतरफा कार्रवाई की, तो उसे न्यायालय में जाने का अधिकार है।

 इसीलिए आयोग ने कहा है कि प्रक्रिया लंबी है।

, हमारे देश में किसी भी नागरिक को राजनीतिक पार्टी बनाने का अधिकार है।

 इसके लिए अर्हताएं काफी आसान हैं।

 यह हमारे संसदीय लोकतंत्र की खूबी है।

 इस पर किसी प्रकार का अंकुश उचित नहीं होगा।

 किसी दुरुपयोग के कारण इसमें बाधा डालना लोकतंत्र के स्वस्थ विकास में बाधा डालने वाला साबित होगा।

 कुछ लोग अमेरिका व ब्रिटेन की तरह हमारे यहां भी दो या तीन दलीय प्रणाली के समर्थक हैं।

 पर यह हमारे देश में न तो संभव है, और न यथेष्ट ही।

 हां, समय-समय पर सफाई होनी चाहिए।

(ये लेखक के अपने विचार हैं), – अवधेश कुमार, वरिष्ठ पत्रकार।

सौजन्य – हिन्दुस्तान, 15-12-2016।

