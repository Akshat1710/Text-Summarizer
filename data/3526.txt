उच्च शिक्षा में रैंकिंग से आगे जाकर काम करना होगा (दैनिक भास्कर)।

केंद्र सरकार द्वारा घोषित उच्च शिक्षण संस्थानों की रैंकिंग ने देश में उच्च शिक्षा की स्थिति पर एक बार फिर गौर करने का अवसर दिया है।

 विश्वविद्यालयों की ओवरॉल रैंकिंग में भारतीय विज्ञान संस्थान बेंगलुरु (आईआईएससी) का पहला स्थान स्वाभाविक है।

 आईआईएससी ने लंबे समय से रिसर्च और इनोवेशन के क्षेत्र में अपनी श्रेष्ठता बनाए रखी है।

 2015 में जब पहली बार विश्व रैंकिंग में भारत के दो शिक्षण संस्थानों को पहले 200 विश्वविद्यालयों में जगह मिली थी तब आईआईएससी का नंबर 147 वां था।

 आईआईटी दिल्ली इस सूची में 179 वें नंबर पर थी।

सरकार की ओवरॉल रैंकिंग में जवाहरलाल नेहरू यूनिवर्सिटी के छठवें व यूनिवर्सिटी श्रेणी में दूसरे स्थान पर आने से उन लोगों को निराशा होगी जो इस उच्चस्तरीय विश्वविद्यालय को देशद्रोहियों का अड्‌डा कहते नहीं थकते हैं।

 इससे शिक्षण, बौद्धिक विमर्श, खुलेपन और रिसर्च के लिए विख्यात इस संस्थान के अध्यापकों, छात्रों को और अधिक बेहतर काम करने की प्रेरणा मिलेगी।

 सरकार ने उच्च शिक्षण संस्थाओं की रैंकिंग तय करने की शुरुआत पिछले वर्ष से की है।

 हालांकि, कई विशेषज्ञ मानते हैं, रैंकिंग का काम सरकार की बजाय कोई प्रतिष्ठित गैर-सरकारी संस्था करे तो ज्यादा अच्छा होगा।

 विश्व के कई देशों में इस तरह की रैंकिंग गैर-सरकारी संस्थाएं देती हैं।

 फिर भी, रैंकिंग को एक सकारात्मक नज़रिये से देखा जा सकता है।

इससे सभी शिक्षण संस्थाओं को बेहतर परिणाम देने की प्रेरणा मिलेगी।

 सरकार को रैंकिंग से आगे जाकर कदम उठाना चाहिए लेकिन, बजट प्रावधान उजली उम्मीदें नहीं जगाते हैं।

 2017-18 के बजट में उच्च शिक्षा के लिए केवल 26,038 करोड़ रुपए का प्रावधान किया गया है।

 यह पिछले वर्ष के 26,855 करोड़ रुपए से कम है।

 पिछले बजट में 10 सरकारी और 10 प्राइवेट उच्चस्तरीय संस्थाओं की स्थापना का इरादा जताया गया है।

 इस दिशा में अब तक कोई ठोस काम नहीं हुआ है।

 भारत विश्व की तेजी से बढ़ती अर्थव्यवस्था है।

 सरकार को उसकी भावी जरूरतों को ध्यान में रखकर कम से कम धन तो उदारता से उपलब्ध कराना चाहिए।

 यदि शिक्षा के स्तर में सुधार नहीं हुआ तो आगे देश का आर्थिक विकास ठहर जाएगा, क्योंकि दुनियाभार में अर्थव्यवस्थाएं उत्तरोत्तर ज्ञान आधारित हो रही है।

सौजन्य- दैनिक भास्कर।

