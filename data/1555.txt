नोटबंदी से आगे (बिजनेस स्टैंडर्ड)।

एक महीने बाद नोटबंदी की तस्वीर साफ हो गई है।

 सबसे पहले तो राजस्व सचिव ने जिस योजना को काले धन पर ‘सबसे बड़ा और सबसे साहसिक’ हमला करार दिया था, वह योजना वैसी नहीं निकली है।

 सरकार ने उच्चतम न्यायालय को बताया था कि बंद किए गए नोटों में से एक तिहाई से एक चौथाई बाहर नहीं निकलेंगे, लेकिन अब ऐसा लग रहा है कि उनमें से ज्यादातर बैंक काउंटरों पर जमा कर दिए जाएंगे।

 इसीलिए रॉबिन हुड की तरह वापस बांटने के लिए रातोरात कोई खजाना नहीं मिल रहा।

दूसरी बात, काले धन को सफेद बनाने वाले पिछले एक महीने से दिन-रात काम कर रहे हैं और एक बार फिर साबित कर रहे हैं कि कर चोर सरकार से एक कदम आगे ही चलते हैं।

 इसका नतीजा यह हुआ है कि ‘सबसे बड़ी और सबसे साहसिक’ कवायद एक और स्वैच्छिक खुलासा योजना बनकर रह गई है।

 इसमें कितने काले धन का खुलासा होगा और कितना कर मिलेगा, यह तो आगे पता चलेगा, लेकिन जैसा छापा चेन्नई के जौहरी पर पड़ा है, वैसे और भी छापों की उम्मीद की जा सकती है।

, तीसरी बात, भारतीय रिजर्व बैंक के गवर्नर ने जिस सावधानी भरी योजना की बात की थी, उसका कोई असर नहीं हुआ क्योंकि चार हफ्ते बीतने के बाद भी बंद किए गए नोटों के बदले बमुश्किल चौथाई ही वापस आ पाए हैं।

 इस तरह यह पूरी प्रक्रिया प्रधानमंत्री मोदी द्वारा बताए गए 50 दिन में नहीं बल्कि तीन महीने से भी ज्यादा समय में पूरी हो पाएगी।

 अगर ऐसी ही योजना बनाई गई है तो लाखों भोले-भाले नागरिकों पर जानबूझकर अत्याचार किया गया है।

 यदि ऐसा नहीं है तो बड़े स्तर पर धांधली हुई है।

, चौथी बात, सरकार ने बड़ी चतुराई और तेजी के साथ बात पलट दी है और अधिक डिजिटल तथा कम नकदी को नोटबंदी का असली उद्देश्य और फायदा बताकर पेश करने लगी है।

 इसलिए डिजिटल भुगतान को बढ़ावा देने वाली घोषणाओं की झड़ी लग गई है।

 हालांकि इनमें से किसी के लिए भी नोटबंदी की कोई जरूरत नहीं थी, इसलिए इन कदमों के जरिये नोटबंदी को सही नहीं ठहराया जा सकता।

 वास्तव में डिजिटल भुगतान का दायरा और उसका इस्तेमाल पहले ही बहुत बढ़ चुका है, लेकिन स्मार्ट फोन की पैठ, इंटरनेट की उपलब्धता, बैंकिंग ढांचा और अन्य तथ्य अर्थव्यवस्था को नकद रहित होने में असली बाधा पेश कर रहे हैं।

, पांचवीं बात, काले धन (जिसे किसी ने बीमारी नहीं बल्कि लक्षण कहा है और बिल्कुल ठीक कहा है) के सृजन के दो बुनियादी कारणों से निपटने के लिए अभी तक कुछ भी नहीं किया गया है।

 पहला है राजनीति में अवैध धन की आमद।

 इसमें सबसे बड़ी खामी वह नियम है, जिसके मुताबिक किसी राजनीतिक दल को 20,000 रुपये से कम चंदा देने वालों के नामों का खुलासा नहीं करना पड़ता है।

 अगर उसे फौरन बदल दिया जाए और घोषणा कर दी जाए कि राजनीतिक चंदे नकद रहित ही होंगे ताकि लेनदेन का पता चल सके।

 दूसरा कारण है रियल एस्टेट सौदों पर ऊंचा स्टांप शुल्क, जो इस क्षेत्र में इतना अधिक काला धन आने की वजहों में से है।

 अगर आप शेयरों के सौदों पर भी उतना ही शुल्क (आम तौर पर 8 प्रतिशत) वसूलने लगें तो शेयरों के कानूनी सौदे भी नहीं होंगे।

 अगर स्टांप शुल्क में भारी कमी कर दी जाए तो रियल एस्टेट बाजार में अधिक नकदी लगाने का फायदा खत्म हो जाएगा।

 साथ ही साथ अगर संपत्ति कर की दरें बढ़ा दी जाएं तो शहर और कस्बों का फर्क खत्म हो जाएगा।

, छठी बात, लोगों को पेट्रोल के लिए डिजिटल भुगतान करने देने से काले धन का लेनदेन तब तक नहीं रुकेगा, जब तक किसी भी सरकार में दो सबसे भ्रष्टï विभागों – राजस्वकर संग्रह और पुलिस के बारे में कुछ नहीं किया जाता है।

 दोनों को अब तक नहीं छेड़ा गया है।

 सरकार को कौशिक बसु के प्रस्ताव पर विचार करना चाहिए कि रिश्वत देने वाले को अभयदान दिया जाए तो भ्रष्टाचार का खुलासा करने वालों (व्हिसल ब्लोअर) की संख्या तेजी से बढ़ जाएगी।

 इन दोनों विभागों में भ्रष्टाचार उसी तरह मुरझा जाएगा, जैसे मोदी के मंत्री उनकी सख्ती भरी नजर पडऩे पर घबरा जाते हैं।

 क्या ऐसा हो पाएगा।

 इस पर दांव मत लगाइए।

 लेकिन अपने कार्यकाल के पूर्वाद्र्घ में लगातार वृद्घि पर जोर देने के बाद मोदी ने साहसी, जोखिम भरे कदम उठाने की क्षमता भी दिखाई है, जिनसे पूरा तंत्र हिल गया है।

 इसीलिए क्या पता, आगे क्या हो।

, – टी. एन. नाइनन।

सौजन्य- बिजनेस स्टैंडर्ड।

