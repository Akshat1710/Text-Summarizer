तलाशिए सौहार्द की विवेकशील राह (दैनिक ट्रिब्यून)।

विश्वनाथ सचदेव, बाबरी मस्जिद-राम जन्मभूमि विवाद फिर अखबारों की सुर्खियों में है।

 ‘मंदिर वहीं बनायेंगे’ का नारा बार-बार लगाने वाले योगी आदित्यनाथ अब उत्तर प्रदेश के मुख्यमंत्री हैं।

 लगभग दो साल पहले उन्होंने संसद में इस आशय की बात कही थी कि उत्तर प्रदेश में भाजपा की सरकार बनने पर राम मंदिर के निर्माण में आयी सारी बाधाएं दूर कर दी जायेंगी।

 अब राज्य में पूर्ण बहुमत के साथ भाजपा की सरकार बन गयी है, स्वयं योगी मुख्यमंत्री बने हैं।

 ऐसे में राम मंदिर के निर्माण के पक्षधरों की उम्मीदें बढ़ना स्वाभाविक है।

दूसरी तरफ उच्चतम न्यायालय ने भी एक बार फिर आपसी समझबूझ से विवाद को निपटाने की बात कही है कि यदि उससे कहा जाये तो वह इस मामले में मध्यस्थता कर सकता है।

 हालांकि सत्तारूढ़ पार्टी भाजपा ने अयोध्या में राम मंदिर के निर्माण के मुद्दे को हमेशा उछाला है, पर यह भी सही है कि उसने इस मामले को ठण्डे बस्ते में भी बरसों तक रखा है।

 अब जबकि उत्तर प्रदेश में भी भाजपा की सरकार बन गयी है, नेतृत्व एक योगी के हाथ में है, यह मांग ज़ोर पकड़ने लगी है कि या तो न्यायालय मंदिर के पक्ष में फैसला दे या फिर केंद्र की पूर्ण बहुमत वाली भाजपा सरकार संविधान-संशोधन का मार्ग अपनाकर मंदिर का निर्माण कराये।

 लेकिन सच्चाई यह भी है कि अब भी राम मंदिर का निर्माण उतना आसान नहीं है, जितना ‘राम-भक्त’ समझ रहे हैं।

बाबरी मस्जिद को ढहाये जाने से पहले भी, और उसके बाद भी, आपसी समझौते के प्रयास होते रहे हैंö और शायद यह सबसे अच्छा तरीका भी है विवाद को सुलझाने का।

 पर अब तक इन प्रयासों का सफल न होना भी बहुत कुछ कहता है।

 कहीं कुछ गांठें हैं जो खुल नहीं पा रही हैं।

 अब न्यायालय ने समझौते की बात की हैö।

 समझौते का मतलब ही कुछ पाना, कुछ खोना होता है।

 कभी-कभी स्थितियां ऐसी भी बन जाती हैं जब कुछ खोकर पाया जाता है।

 लगता है इस मामले में कुछ खोकर पाने के लिए तैयार होना चाहिए।

 वैसे इस खोने को खोना न समझकर प्रयास किये जाएं तो बात कुछ आसानी से बन सकेगी।

 जहां तक बात भगवान राम के जन्म-स्थान की है, बात आस्था की है; ऐतिहासिक और पुरातात्विक प्रमाण न भी हों, तब भी आस्था का आदर किया जाना चाहिए।

 लेकिन एक की आस्था के नाम पर दूसरे की भावनाओं को पूर्णतया ठुकराना भी तो कोई अच्छी स्थिति नहीं है।

 सवाल है कि आस्था और भावना, दोनों की रक्षा कैसे हो।

कुछ ही दिन पहले एक समाचार छपा था अखबारों में।

 अयोध्या के हनुमानगढ़ी मंदिर की मिल्कियत वाली ज़मीन पर एक मस्जिद बनने का समाचार है यह।

 नहीं, मस्जिद बनाये जाने के विरोध का समाचार नहीं हैö।

 समाचार यह है कि हनुमानगढ़ी मंदिर के मंहत ज्ञानदास ने इस मस्जिद के पुनर्निर्माण की अनुमति ही नहीं दी, जब तक मस्जिद नहीं बन जाती तब तक उस ज़मीन पर ही नमाज़ पढ़े जाने की सलाह भी दी।

 “आखिर यह भी खुदा का घर है’’, उनका कहना है।

 सारा मामला कुछ इस तरह से हैः।

इस आलमगीरी मस्जिद का निर्माण सत्रहवीं शताब्दी में औरंगजेब के एक सिपहसालार ने करवाया था।

 सन‍् 1765 के आसपास नवाब शुज़ाउदुल्ला ने मस्जिद वाली यह सारी ज़मीन हनुमानगढ़ी मंदिर को इस शर्त के साथ दान में दे दी कि मस्जिद में नमाज़ होती रहेगी।

 अखबार में छपे समाचार के अनुसार समय के साथ ही वहां नमाज़ पढ़ा जाना रुक गया।

 मस्जिद का ढांचा खड़ा रहा।

 रखरखाव के अभाव में ढांचा खंडहर बनता गया और स्थिति यह बन गयी कि अयोध्या म्यूनिसिपल बोर्ड ने इसमें प्रवेश पर प्रतिबंध लगवा दिया।

 कुछ दिन पहले स्थानीय मुसलमानों ने हनुमानगढ़ी के मुख्य महंत ज्ञानदास से मस्जिद के पुनर्निर्माण की इजाज़त मांगी।

 महंत ने न केवल इजाज़त दी, बल्कि यह भी कहा कि इस पर होने वाला खर्चा वे देंगे।

 आपसी सौहार्द का इससे अच्छा उदाहरण और क्या हो सकता है।

 और यह इस बात का भी उदाहरण है कि विवेक और भाईचारे की भावना विवादों को ही नहीं मिटाती, साथ ही जीने की राहें भी बनाती है।

धार्मिक-सौहार्द का यह अकेला उदाहरण नहीं है।

 ईद और दीवाली साथ मिलकर मनाने की एक लंबी परंपरा है हमारी।

 आज भी हमारे देश में ऐसे गांव हैं जहां हिंदू माताएं अपने बच्चों की दीर्घायु के लिए उन्हें ताजियों के नीचे से गुज़ारती हैं और आज भी रामलीलाओं के मंच मुसलमान कारीगरों द्वारा सजाये जाते हैं।

 ऐसा करने वाला हिंदू और मुसलमान कभी कुछ खोता नहीं, हमेशा पाता ही है।

 खुशी-खुशी खोकर पाने की यह परंपरा ही उस गंगा-जमुनी सभ्यता को आकार देती है, जिस पर गर्व करने का हक हर हिंदुस्तानी का है।

 एक-दूसरे को नीचा दिखाकर नहीं, एक-दूसरे को ऊंचा उठाने की ईमानदार कोशिश से ही हम एक सच्चे भारतीय समाज की परंपरा, सभ्यता और संस्कृति को आकार दे सकते हैं, समाज के ताने-बाने को मज़बूत बना सकते हैं।

आज जबकि बाबरी मस्जिद-राम जन्मभूमि का विवाद फिर सुर्खियों में है, उसे सुलझाने की कोशिशों को तेज करने की प्रक्रिया प्रारंभ होती दिखाई दे रही है, सांप्रदायिक सौहार्द की अपनी परंपरा और विवेकशील सोच का सहारा लेने की आवश्यकता है।

 इस बात के मर्म को समझा जाना चाहिए कि मंदिर भी ईश्वर का घर होता है और मस्जिद भी।

 सवाल यह नहीं है कि मस्जिद मंदिर के पास बनती है या दूर, सरयू के इस पार बनती है या उस पार, सवाल अपनी आस्था का नहीं, एक-दूसरे की आस्था को ताकत देने का है।

 यह मामला, और ऐसा कोई भी मामला हठधर्मिता से हल नहीं हो सकता।

 हठ यदि करना ही है तो इस बात का किया जाना चाहिए कि भारतीय समाज का हर हिस्सा, दूसरे की भावनाओं को समझने, उनका सम्मान करने में विश्वास रखता है।

 जिस दिन हिंदुओं-मुसलमानों में, ईसाइयों-पारसियों में इस बात की प्रतियोगिता होने लगेगी कि कौन दूसरे को ज़्यादा समझता है, उस दिन धर्म की सच्ची जीत होगी।

 हिंदू धर्म ही नहीं, कोई भी धर्म एक जीवन-पद्धति ही होता है।

 धर्म गर्व करने की चीज़ नहीं, आचरण में उतारने की चीज़ है।

 सच्चाई यह नहीं है कि हमारा भारत अस्सी प्रतिशत हिंदू है और बीस प्रतिशत मुसलमान तथा अन्य धर्मों वाला है।

 सच्चाई यह है कि भारत सौ प्रतिशत भारतीयों का है-धर्म, जाति, भाषा के नाम पर इन भारतीयों को बांटना, और इस बंटवारे से अपने स्वार्थ साधना, देश के प्रति ही नहीं, मनुष्यता के प्रति एक अपराध है।

सौ प्रतिशत भारतीयता का तकाज़ा है कि हम साथ जीने, साथ बढ़ने के अपने अधिकार और कर्तव्य को पहचानें।

 मंदिर ‘वहीं’ बनता है या दस कदम इधर या उधर, मस्जिद सरयू के इस पार बनती है या उस पार, इसे लेकर ज़िद नहीं होनी चाहिए।

 ज़िद इस बात की होनी चाहिए कि मंदिर और मस्जिद को साथ कैसे रखा जाये।

 मुश्किल है इस ज़िद को निभानाö, खासकर तब जब राजनीति श्मशान और कब्रिस्तान को लेकर हमें लड़ाने पर आमादा है।

 लेकिन यदि एक भारतीय के रूप में गर्व से जीना है तो इस मुश्किल से पार पाना ही होगाö।

 हमारी लड़ाई साथ-साथ जीने की लड़ाई होनी चाहिए।

(लेखक वरिष्ठ पत्रकार हैं।

), सौजन्य- दैनिक ट्रिब्यून।

