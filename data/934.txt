चुनावी दंगल का ऐलान (नवभारत टाइम्स)।

पांच राज्यों के विधानसभा चुनावों की तारीख की घोषणा के साथ ही राजनीतिक सरगर्मी बढ़ गई है।

 उत्तर प्रदेश में सात चरणों में 11 फरवरी से आठ मार्च के बीच चुनाव होंगे।

 गोवा और पंजाब में चार फरवरी को, उत्तराखंड में 15 फरवरी को, जबकि मणिपुर में दो चरणों में चार और आठ मार्च को वोट डाले जाएंगे।

 सभी राज्यों में मतों की गिनती 11 मार्च को होगी।

 तारीखों के साथ चुनाव आयोग ने कुछ और घोषणाएं भी की हैं, जिनसे साफ हो जाता है कि भारत की चुनाव प्रक्रिया दिनोंदिन निखर रही है।

 इसमें तकनीक का रोल बढ़ा है, जिससे चीजें पारदर्शी हुई हैं और वोटरों की सहूलियत बढ़ी है।

, यह संतोष की बात है कि पांचो राज्यों में शत-प्रतिशत वोटरों के पास वोटर आईडी कार्ड हैं।

 इस बार कुछ और नई चीजें भी देखने को मिलेंगी।

 जैसे पहली बार ईवीएम में उम्मीदवारों की तस्वीर होगी।

 मतदाताओं को फोटो पहचान-पत्र के साथ रंगीन मतदाता गाइड दिए जाएंगे।

 चुनावों में प्रति उम्मीदवार खर्च की सीमा गोवा और मणिपुर में 20 लाख रुपये जबकि बाकी तीनों राज्यों में 28 लाख रुपये होगी।

 20 हजार से ऊपर के सारे पेमेंट सिर्फ खाता ट्रांसफर या चेक से ही किए जा सकेंगे।

 ये चुनाव ऐसे समय पर हो रहे हैं जब कुछ अहम मुद्दों को लेकर केंद्र सरकार और विपक्षी दलों के बीच ठनी हुई है।

 खासकर नोटबंदी के सवाल पर दोनों खेमों में जबर्दस्त रस्साकशी चल रही है।

 दोनों पक्ष अपने-अपने दावे दोहरा रहे हैं।

 ऐसे में इन चुनावों को वास्तविक अर्थों में भले ही केंद्र सरकार के फैसलों पर जनमत संग्रह न माना जाए, पर प्रतीकात्मक रूप में इनका अर्थ वही होगा।

 केंद्र सरकार भी अपनी लोकप्रियता का परीक्षण करना चाहती है।

 एक तरह से ये चुनाव उसके लिए एक महत्वपूर्ण पड़ाव हैं क्योंकि उसके कामकाज का आधा समय यानी ढाई साल अभी-अभी गुजरा है।

 इसलिए इन चुनावों में बीजेपी किसी को सीएम प्रॉजेक्ट करने के बजाय प्रधानमंत्री नरेंद्र मोदी का चेहरा सामने रखकर ही चुनाव मैदान में उतरेगी।

, सबकी नजर खासतौर से यूपी पर है।

 माना जा रहा है कि इसके नतीजे ही केंद्र की राजनीतिक दिशा तय करेंगे।

 यूपी की पॉलिटिक्स एक संक्रमण के दौर में पहुंच गई है।

 वहां समाजवादी पार्टी की पारिवारिक लड़ाई के पीछे वैचारिक टकराहट भी काम कर रही है।

 परंपरागत सोशल इंजीनियरिंग पर केंद्रित पॉलिटिक्स के बरक्स बड़े दायरे को संबोधित करने वाली एक नए ब्रांड की राजनीति अपनी जगह बना रही है।

 देखना है कि वहां किस तरह का ध्रुवीकरण होता है।

 पंजाब और उत्तराखंड विपक्ष के लिए काफी अहम हैं।

 पंजाब में सरकार बनाकर और उत्तराखंड में अपनी सरकार बचाकर कांग्रेस मैदान में लौट सकती है।

 अगर उसने यूपी में किसी गठबंधन की गुंजाइश पैदा की तो यह उसके लिए उपलब्धि होगी।

 चुनाव आयोग के सामने सुप्रीम कोर्ट के उस आदेश को अमल में लाने की चुनौती भी होगी, जिसमें उसने धर्म, नस्ल, भाषा जाति के चुनावी इस्तेमाल पर रोक लगाई है।

, सौजन्य – नवभारत टाइम्स।

