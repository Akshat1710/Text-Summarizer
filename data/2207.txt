सच से सजाएँ नया साल (दैनिक जागरण)।

टीएस इलियट की कविता की पंक्तियां हैं-समाप्त करने के लिए शुरुआत करनी होती हैऔर अंत नहीं है, जहां से हम चलते हैंहर वाक्यांश और वाक्य जो सही हैहर वाक्यांश और हर वाक्य प्रारंभ है और अंत भी।

 प्रारंभ और अंत परस्पर इतने आपस में गुंथे हुए हैं कि वे एक-दूसरे के पूरक लगते हैं।

 नवता या नूतनता के बिना यह संसार ठस बना रहेगा यानी जैसा है वैसा ही रह जाएगा, बल्कि उससे भी खराब।

 इसलिए नवता की प्राप्ति एक तरह से संघर्ष, पथ है।

 नववर्ष नए रास्ते की खोज है।

 जैसा है, उससे इतर यानी हटकर।

 जब हम अलग विन्यास तलाशते हैं तो एक नए किस्म का सौंदर्यबोध उपजता है।

 उसमें एक आवेग होता है।

 नया वर्ष एक संधि लग्न है।

 पुराना छूट रहा है, नए से सामना हो रहा है।

 पुराना तुरंत छूटता नहीं, नयापन आते-आते आता है।

 विगत के अवशेष स्मृतियों में बने रहते हैं।

 पूर्व स्मृतियों व पूर्वाग्रहों से मुक्ति बहुत कठिन है।

 कुछ स्मृतियां हटाए बगैर अन्य स्मृतियों को धारण कैसे रखा जा सकता हैं।

 यदि कुछ एसएमएस डिलीट नहीं करेंगे तो नए एसएमएस बने कैसे रहेंगे।

 कई बार भाषा सामूहिक व वैयक्तिक संघर्षों का मेमोरी बैंक बन जाती है।

 इस प्रकार भाषा में ऐतिहासिक चेतना की निरंतरता व परिवर्तन, दोनों की अभिव्यक्ति होती है।

 सामूहिक स्मृतिकोश के रूप में भाषा के इस पहलू को कुछ लोगों ने भाषा की रहस्यात्मक स्वाधीनता कहा है।

 मिशेल फूको ने कहा है-समुद्र के किनारे बनाए गए चेहरे की तरह निशान मिट जाएगा।

 निशान वास्तव में मिटता नहीं, वह रूपांतरित हो जाता है।

 जब एक वर्ष समाप्त होता है तो हमारे सामने विगत वर्ष के घटनाक्रम होते हैं।

, जब कोई सहस्नाब्दि अतीत बन जाती है तो हमें समाज, संस्कृति, सृजन, इच्छाशक्ति व सृष्टि के अभिप्रायों-रहस्यों का पुनर्निरीक्षण करना होता है।

 इसके लिए सर्जनात्मक संवेदना चाहिए, जिसका लगातार विलोपन होता गया है।

 कोहरे को छांटकर जो सूर्य निकलेगा उसकी धूमिल रोशनी में हम मनुष्य का कौन-सा चेहरा देखेंगे।

 वास्तव में हम ऐसा भविष्य व नववर्ष चाहते हैं जिसमें बच्चों की नृशंस हत्याएं न हों, जिसमें राजनीति भरोसे के लायक बने, जिसमें धन, मन, तन तीनों स्वच्छ हों।

 स्वच्छता सिर्फ तस्वीरों में न दिखे, वास्तविकता में प्रकट हो।

 वह जीवन का हिस्सा बन जाए।

 किसान आत्महत्या न करें और सत्ता व्यवस्थाएं उन्हें दया का पात्र न समझें।

 व्यक्ति जो कहे उससे लगे कि वह सच या झूठ बोल रहा है।

 आज पता ही नहीं चलता कि वह क्या बोल रहा है।

, नववर्ष में पाखंड नहीं, सच का पर्यावरण निर्मित करें।

 सभी धर्म मनुष्यता की संस्कृति को सहज ही पल्लवित करें।

 मनुष्य की सर्जनात्मक शक्ति अपूर्व उत्साहपूर्ण उपलब्धियों से आरंभ हो तथा अंत निरर्थक व विनाशकारी निष्क्रियता में न हो।

 नववर्ष अनागत के अर्ध अंधकार में नया समय रचे।

 यादों के धुंधलके में खोने व सपनों के सतरंगी इंद्रधनुष पर रोशनियों के नए आयामों में प्रवेश करने की संतुलित कामना करें।

 नववर्ष एक सभ्यता रचे, जिसमें भविष्य की मंगलमय हल्दी माथे लगे।

 एक तितली भी कहीं उड़ती है तो समूचे ब्रह्मांड में स्पंदन महसूस होता है।

 इसी तरह हो रहे परिवर्तनों की गतिकी को स्वत: ही समझा जा सकता है।

 कृषि, औद्योगिकी व प्रौद्योगिकी से नए समाज का आधार बनता है।

 नए परिवर्तन अर्थशास्त्र व राजनीति की नई व्यवस्थाएं दे रहे हैं।

 लोग अब सिर्फ बोले हुए शब्द नहीं किए गए कार्य पर ध्यान केंद्रित कर रहे हैं।

 नई राजनीति जहां इससे चूकी उसका पतन निश्चित है।

, नया साल पावर शिफ्ट के रूप में देखा जाएगा।

 वर्चस्व के केंद्र टूटेंगे, नई विकेंद्रीयताएं आएंगी, हाशिये के लोग जगह के लिए जिद्दोजहद जारी रखेंगे।

 व्यापार, राजनीति, अर्थव्यवस्था, वैश्विक मामलों में अलग तरह से संघर्ष होगा।

 हिंसा से लोग आजिज आ चुके हैं।

 पारंपरिक रवैये व यांत्रिकता के समन्वय से नई गति के द्वार खुलेंगे।

 शर्त यह है कि उसमें नए समय के लिए बिंदुओं का निषेध न हो।

 परिवर्तन की प्रक्रिया और उसकी दिशा की चेतना पर्याप्त नहीं, बल्कि उस कौशल, प्रतिभा व सर्जनात्मक हस्तक्षेप का प्रशिक्षण भी अनिवार्य है जो समाज में संकट व हिंसा उत्पन्न किए बगैर समाज के विभिन्न समूहों के भौतिक व आध्यात्मिक उन्नयन के लिए उचित वातावरण तैयार कर सकें।

 भारतीय व पाश्चात्य, दोनों सभ्यताओं के अंतर्विरोधों को विश्लेषित किए बिना नववर्ष भविष्य के अंकुर नहीं उगा सकता।

, नववर्ष की नवता का अर्थ है व्यक्ति की गरिमा की बहाली, नए संकल्पों का उदय, वैयक्तिक स्वतंत्रता का विचार, आत्मनिर्णय का अधिकार।

 नया समय लोक के ‘आत्म को झकझोरेगा, क्योंकि भाषाई व सांस्कृतिक विविधताओं को बचाने के लिए यह जरूरी है।

 ग्लोबल सभ्यता में क्षेत्रीय व राष्ट्रीय संस्कृतियों के विलयित होने के बजाय संतुलन व परस्पर संवाद हो।

 नववर्ष का यह अभीष्ट है।

 तभी भविष्य के चित्र में हमारी विविध धाराओं के रंग भरे जा सकेंगे।

 अपनी सांस्कृतिक जड़ों से कटकर नया वर्ष या नया समय नहीं लाया जा सकता।

 नववर्ष पदचिह्नों पर चलने के बजाय नया पथ रचने का हेतु है।

 हमें वह जीवन खोजना होगा जो जिंदा रहने के क्रम में हमने खो दिया है।

 वह प्रज्ञा कहां है जो हमने ज्ञान में खो दी है।

 वह ज्ञान कहां है जो हमने सूचना में खो दिया है।

 सूचनाओं की विवेकशीलता चाहिए, न कि गुलामी।

 धार्मिकता की केंद्रीयता व धर्मनिरपेक्षता के द्वंद्व, दोनों पर पुनर्विचार आवश्यक है।

 अगले समय में ‘अग्रसर होने का विचार और स्वाधीनता सतही होते गए हैं।

 दिल्ली में प्रदूषण, बनारस में लाशों की गंध, कानपुर का जनघनत्व, बेंगलुरु का ट्रैफिक जाम, कोलकाता के धीरे-धीरे क्षरित होते जाने, मुंबई-दिल्ली के अमानुषिक अपराधों को परे रखकर आप नववर्ष की मंगलमयता की कल्पना नहीं कर सकते।

 इनसे उबरने की प्रकल्पशीलता तीव्र गति से लानी होगी।

 अवांछित शिक्षाक्रमों से गुजरते हुए जो युवा जीविका के लिए तरस रहे हैं उनके नववर्ष पर विचारना होगा।

, इस नए साल को भावनात्मक लय में बदलना होगा।

 कुछ ठोस कदम व्यवस्था, समाज व व्यक्ति द्वारा उठाने होंगे।

 नववर्ष यथार्थ की भूमि पर स्वप्नभरी आंखों में नई चमक दे।

 कलाकार की कला, किसान का शिल्प, मेहनती के श्रम का सौष्ठव हो तो नववर्ष मंगल।

 सबसे निचले पायदान के आदमी के मुंह से फूल झरें तो नववर्ष मंगल।

 असहाय व निष्प्रेषित के मन में गुब्बारे और पेट में अन्न हो तो नववर्ष मंगल।

 अपरिमेय संभावनाओं वाले भारत का भविष्य रचने के लिए केंद्रबिंदु उपेक्षित को ही रखना होगा,  , सौजन्य :-दैनिक जागरण, परिचय दास, हिंदी, भोजपुरी अकादमी दिल्ली में सचिव रहे हैं।

