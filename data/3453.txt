स्वागतयोग्य फैसला (दैनिक जागरण )।

यह स्वागतयोग्य है कि देर से ही सही, मोदी सरकार ने नेताजी सुभाष चंद्र बोस के लापता होने से संबंधित गोपनीय फाइलों को उजागर करने का फैसला किया।

 कायदे से यह काम पहले ही हो जाना चाहिए था।

 इसलिए और भी कि भाजपा और यहां तक कि खुद नरेंद्र मोदी ने लोकसभा चुनाव के समय ऐसा करने का वादा किया था।

 बाद में किन्हीं कारणों से मोदी सरकार अपने वादे से पीछे हटती दिखी और इस बारे में वही घिसा-पिटा तर्क दिया गया कि इससे कुछ देशों के साथ संबंध प्रभावित हो सकते हैं।

 सरकार की ताजा घोषणा से स्वत: स्पष्ट हो जाता है कि इस तर्क में ज्यादा दम नहीं था।

, एक ऐसे समय जब कई देश एक निश्चित अवधि के बाद गोपनीय फाइलों को सार्वजनिक करते रहते हैं तब फिर इसका कोई औचित्य नहीं था कि भारत दशकों पुरानी फाइलों को ताले में बंद किए रहे और निर्थक दलीलें देती रहे।

 सुभाष चंद्र बोस किन परिस्थितियों में लापता हुए, यह बताए जाने की मांग केवल उनके परिजनों की ही नहीं है।

 यह मांग देश के आम लोग भी करते रहे हैं और न जाने कब से, लेकिन अभी हाल तक यही सुनने को मिलता रहा कि उनकी गुमशुदगी से जुड़ी फाइलों को सार्वजनिक करना सही नहीं होगा।

 कभी कुछ देशों से संबंध प्रभावित होने की दलील दी गई तो कभी कुछ और गोलमोल बातें की गईं।

, यह अच्छा हुआ कि ममता बनर्जी ने पश्चिम बंगाल सरकार के पास रखी नेताजी से संबंधित फाइलों को सार्वजनिक करने का काम किया।

 उनके इस कदम से मोदी सरकार पर दबाव बढ़ा और अंतत: वह भी इतिहास के पन्नों में दफन एक पृष्ठ को उजागर करने के लिए तैयार हो गई।

 1 फिलहाल यह कहना कठिन है कि सुभाष चंद्र बोस के जन्मदिन पर सार्वजनिक की जाने वाली फाइलों से क्या कुछ सामने आएगा, लेकिन उम्मीद यही की जाती है कि अटकलों पर हमेशा के लिए विराम लगेगा।

 यह अच्छा नहीं हुआ कि नेताजी की गुमशुदगी का सच जानने के लिए अतीत में कई आयोग गठित तो किए गए, लेकिन वे किसी ठोस नतीजे पर नहीं पहुंच सके।

, ये आयोग कुल मिलाकर जनता को अंधेरे में रखने वाले ही साबित हुए।

 यह संभव है कि नेताजी से संबंधित फाइलें सार्वजनिक होने के बाद उनके समकक्ष नेताओं की भूमिका के बारे में कोई नई और असुविधाजनक सवाल खड़े करने वाली जानकारी मिले, लेकिन अतीत को छिपाने से बेहतर है उसे सामने लाना और सच का सामना करना।

 नेताजी के परिजनों से मुलाकात के बाद प्रधानमंत्री ने कहा कि संबंधित देशों से भी नेताजी से संबंधित जानकारी सार्वजनिक करने का अनुरोध किया जाएगा।

 ऐसे देशों में मुख्यत: रूस और ब्रिटेन ही हैं।

, इन देशों का रुख कुछ भी हो,भारत सरकार के लिए यह जरूरी है कि वह अन्य गोपनीय फाइलों को भी सार्वजनिक करने के बारे में सोचे।

 जैसे नेताजी के यकायक लापता होने को लेकर रहस्य बरकरार है वैसे ही ताशकंद में लालबहादुर शास्त्री की मौत को लेकर भी संदेह भरे सवाल उठते रहे हैं।

 यदि सरकार के पास ऐसी फाइलें हैं जो इन सवालों का जवाब दे सकें तो उसे उन्हें भी सार्वजनिक करना चाहिए।

 सरकार को इस पर भी ध्यान देना चाहिए कि कहीं नौकरशाही के सोचने-काम करने का ढंग पहले जैसा ही तो नहीं है।

 यह अच्छा नहीं हुआ कि सरकार को अपने वादे से पीछे हटता दिखना पड़ा।

,  ,  ।

