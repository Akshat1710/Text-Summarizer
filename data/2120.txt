वंचितों के कल्याण के लिए (अमर उजाला)।

(अर्थशास्त्र के नोबल के लिए चुने गए एंगस डीटॉन ने भारत की गरीबी, कुपोषण और जनस्वास्थ्य पर काफी शोध किया है, जिससे गरीबी का सही तरीके से आकलन करने की नई दृष्टि मिली है।

)।

इस वर्ष अर्थशास्त्र के नोबल पुरस्कार के लिए चुने गए प्रिंसटन विश्वविद्यालय के अर्थशास्त्री एंगस डीटॉन ने गरीबी को समझने और उसके उन्मूलन के लिए व्यापक दृष्टि दी है, जिसका भारत जैसी तेजी से उभरती अर्थव्यवस्था के लिए खासा महत्व है।

 वास्तव में एंगस ने भारत की गरीबी, कुपोषण और जनस्वास्थ्य पर काफी शोध किया है, जिससे गरीबी का सही तरीके से आकलन करने में मदद मिली है।

 उनका सबसे महत्वपूर्ण कार्य यही है कि उन्होंने गरीबी को किसी व्यक्ति द्वारा भोजन पर किए जाने वाले खर्च के साथ ही स्वास्थ्य सेवाओं और शिक्षा तक उसकी पहुंच और आयु प्रत्याषा के साथ जोड़कर देखा है।

 वह विभिन्न मदों में उपभोग पर किए जाने वाले खर्च के आधार पर गरीबी को परिभाषित करते हैं।

 नोबल पुरस्कार के लिए चुना गया उनका काम मुख्यतः तीन बिंदुओं पर केंद्रित है, उपभोक्ता अलग-अलग मदों में किस तरह खर्च करता है, समाज अपनी आय का कितना खर्च और कितनी बचत करता है, तथा गरीबी का सही तरीके से आकलन कैसे करेंगे।

, उन्होंने आर्थिक विकास और गरीबी के बीच रिश्ता तलाशने की कोशिश की, तो पाया कि 1990 के दशक में सुधारों के बाद भारत में आर्थिक विकास में तेजी तो आई, पर उस अनुपात में गरीबी कम नहीं हुई।

 उनके मुताबिक, इसकी जड़ आर्थिक विकास और गरीबी के लिए एकत्र किए गए आंकड़ों में मिला अंतर्विरोध है।

 गरीबी की परिभाषा को लेकर हमारे यहां पिछले वर्षों में कई विरोधाभास देखने को मिले ही हैं।

 गरीबी को जब तक सही तरीके से परिभाषित नहीं किया जाएगा, तब तक सही नीतियां नहीं बन सकतीं।

 उन्होंने उन अर्थशास्त्रियों का भ्रम भी तोड़ा है, जो मनरेगा जैसी योजना को बोझ समझते हैं।

 हार्वर्ड विश्वविद्यालय के प्रोफेसर डैनी रोड्रिक ने उनके काम को रेखांकित करते हुए कहा है कि एंगस ने विश्लेषण की ऐसी दृष्टि दी है, जिससे घरों में होने वाले खर्च के आधार पर यह आकलन किया जा सकता है कि चावल या ऐसी ही दूसरी चीजों पर दी जाने वाली सब्सिडी से किसानों के जीवन स्तर में क्या फर्क आया।

 वाकई ऐसा अध्ययन भारत जैसे देश के लिए अहम है, जहां किसानों की आत्महत्या और उन्हें दी जाने वाली सब्सिडी, दोनों ही आज बड़े मुद्दे हैं।

,  , सौजन्य :- अमर उजाला ,14.10.2015।

