सरकार की नीतिगत कमजोरी जाहिर करती है नोटबंदी (बिजनेस स्टैंडर्ड)।

वित्त मंत्री अरुण जेटली हाल ही में कुछ उत्तेजित नजर आए।

 उन्होंने कहा कि दो साल से उनसे सवाल किया जा रहा था कि कुछ बड़े क्रांतिकारी सुधार क्यों नहीं हो रहे और अब नोटबंदी के रूप में ऐसा हुआ तो लोग पचा नहीं पा रहे।

 यह इस सरकार में उच्च पदों पर आसीन लोगों के बयानों जैसा है, जिसमें कुछ सच्चाई के साथ झूठ भी है।

 यह सच है कि नोटबंदी एक बड़ा क्रांतिकारी कदम है और यह काफी शोरशराबे के साथ किया गया और कोई नहीं जानता कि इस धमाके से कौन बरबाद हुआ।

 हालांकि यह सरासर झूठ है कि नोटबंदी किसी तरह का क्रांतिकारी सुधार है।

 इसके सांख्यिकीविद स्वरूप को देखते हुए यह बाजार के लिए विकल्प सीमित करता है, जिससे नाकाम सरकारी तंत्र पर निर्भरता बढ़ जाती है और कारोबार करने की लागत में इजाफा हो जाता है।

 इस लिहाज से इसे सुधार का एकदम उल्टा कहा जा सकता है।

निश्चित रूप से आपको जेटली की स्थिति को समझना होगा।

 वह अर्थव्यवस्था की नैया के खेवनहार बनना चाहते हों और बीच राह में उनका मुखिया उन्हें किसी अनजान भंवर में गोता लगाने के लिए कह देता है।

 फिर साप्ताहिक नहीं बल्कि दैनिक आधार पर नियमों में बदलाव शुरू हो जाए।

 (यहां तक कि एक वॉट्सऐप का हवाला देते हुए प्रधानमंत्री ने पीओएस से भीख मांगने वाले भिखारी का जिक्र भी किया।

)।

ऐसे में कोई हैरानी की बात नहीं कि नोटबंदी को लेकर दी जा रही सफाई, हमलों और नैतिक दुहाई से जुड़े सरकारी बयानों में अकस्मात ही जेटली की छवि सबसे ज्यादा प्रभावित हो रही है।

 सरकारी नजरिये से नोटबंदी को क्रांतिकारी सुधार बताकर वित्त मंत्री ने दो पहलुओं को क्षति पहुंचाई है।

 पहला तो यही कि नीति निर्माण के मामले में सरकार की साख कम ही बची है।

 दूसरा यही कि सुधारों को लेकर अपनी नाकामी पर किसी तरह के बचाव में वह बुरी तरह नाकाम हुए हैं।

सरकार ने अर्थव्यवस्था के लिए जो कुछ किया है, उसका दायरा बहुत सीमित है।

 इसमें भी खास कदम बाहरी दबाव के चलते हुए हैं, जिसमें उच्चतम न्यायालय के निर्देश पर प्राकृतिक संसाधनों की नीलामी और मिसाल के तौर पर दशकों से अटकी पड़ी वस्तु एवं सेवा कर (जीएसटी) प्रक्रिया प्रमुख हैं।

 सरकार और उसके कट्टïर समर्थक इसके पीछे यही दलील देते हैं कि भारत में क्रांतिकारी सुधारों को लेकर राजनीतिक जोखिम बहुत ज्यादा होता है।

 यहां तक कि इंदिरा गांधी जैसी सर्वशक्तिशाली नेता के समय से ही इस राह पर सुस्ती से कदम बढ़ाए गए।

इस लिहाज से नोटबंदी उस दलील पर भारी पड़ता है।

 इससे यही नजर आया कि नरेंद्र मोदी किसी क्रांतिकारी आर्थिक सुधार को लेकर राजनीतिक विरोध की वजह से नहीं बल्कि अपनी दिलचस्पी की वजह से कदम उठाना तय करते हैं।

 अब सार्वजनिक क्षेत्र एकाधिकार के निजीकरण, प्रशासनिक सुधार या श्रम कानून सुधार हों, इन सभी को लेकर मोदी के रवैये पर सवाल उठाया जा सकता है।

 अगर आप दुनिया की तीसरी सबसे बड़ी अर्थव्यवस्था को रातोरात नकदी संकट झेलने पर मजबूर कर सकते हैं तो झटके देने वाले कदम उठाने में एहतियात बरतने की बात आपके पक्ष में नहीं जा सकती।

सरकार में नीगितत रवैये पर कुछ न ही कहा जाए तो बेहतर है।

 नोटबंदी का इस आधार पर बचाव नहीं किया जा सकता कि यह अच्छा कदम है लेकिन लचर तरीके से लागू हुआ।

 शासन का पहला नियम ही यही है कि आप वही नीति बनाते हैं, जिसे लागू कर सकते हैं।

 अगर हम कार्यान्वयन को नजरअंदाज कर दें तो बेशक लाइसेंस राज भी बढिय़ा विचार था।

 नोटबंदी को या तो बढिय़ा दांव मानिए या खराब, जिसमें उससे जुड़ी मुश्किलें भी निर्णय प्रक्रिया का हिस्सा हैं।

इस सरकार की एक और बड़ी समस्या है कि यह सत्ता के शीर्ष से बहुत ज्यादा संचालित होती है, जहां लगभग हर बड़ी पहल का आगाज प्रधानमंत्री कार्यालय से होता है।

 मगर यह सरकार की अन्य नीतिगत कमजोरियों का भी परिचायक है, जिसमें नीतियों के प्रभावों से ज्यादा उस पर सुर्खियों के बारे में सोचा जाता है, विशेषज्ञों पर भारी अविश्वास है और हद से ज्यादा सत्ता केंद्र की ओर झुकाव वाली प्रवृत्ति है।

कई स्थितियों में मोदी अपने गुजरात वाले अनुभव के मोहपाश में बंधे हैं।

 वहां बतौर मुख्यमंत्री उन्हें भारत में बेहतरीन अफसरशाही का साथ मिला था, लिहाजा कई मौकों पर वह सरकारी तंत्र की चपलता और सक्षमता को लेकर कुछ ज्यादा ही आकलन लगा लेते हैं।

 राजनीतिक गतिरोध के मामले में भी वह गुजरात वाले अनुभव से ही प्रेरित रहे, जब उन्हें जमीन अधिग्रहण से जुड़ा अध्यादेश वापस लेना पड़ा क्योंकि उन्हें सोचा होगा कि देश भर में किसानों से जमीन लेकर कंपनियों को देना गुजरात जितना ही आसान रहेगा।

इन सबसे इतर सरकार की सीमाएं नजर आती हैं जो अपने कदमों के जरिये सोचने में यकीन नहीं रखती।

 नोटबंदी की योजना में भारी पैमाने पर अपरिपक्वता का भाव रहा।

 चलिए इस फंतासी पर यकीन कर लेते हैं कि नोटबंदी ‘के बारे में किसी को कुछ अंदाजा नहीं था।

’ मगर अब यह साफ हो रहा है कि इसे लेकर अफवाहों और अटकलों का दौर काफी पहले से चल रहा था।

 ऐसे में सरकार का क्या चला जाता अगर मोदी नोटबंदी को मूर्त रूप देने के पहलुओं पर वरिष्ठï अर्थशास्त्रियों से मशविरा कर उन्हें विश्वास में लेते।

 इतने बड़े स्तर पर कोई कदम उठाने से पहले आपको देश के सबसे प्रमुख विशेषज्ञों के साथ बैठ कर उनकी सलाह और चेतावानियों को ध्यान से सुनना चाहिए।

फिलहाल नोटबंदी की राजनीतिक लोकप्रियता को मैं नहीं नकारता।

 आगे भी यह रुख बरकरार रह सकता है क्योंकि भारत में लोग उस अतिरिक्त परेशानी को स्वीकार कर लेते हैं, जिससे हर कोई प्रताडि़त हो रहा हो।

 नोटबंदी कार्यान्वयन कवायद दर्शाती है कि बड़ी सोच के मामले में मोदी व्यापक रूप से नाकाम हुए हैं।

 यह विध्वंसकारी अनुभव सरकार और उसके नेताओं की साख पर सवाल लगाएगा।

, – मिहिर शर्मा।

सौजन्य – बिजनेस स्टैंडर्ड।

