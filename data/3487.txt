ठीक नहीं विवाद (नवभारत टाइम्स)।

अब बजट पेश करने की तारीख को लेकर सरकार और विपक्ष में ठन गई है।

 सरकार इस बार एक फरवरी को आम बजट पेश करना चाह रही है, लेकिन अपोजिशन को इस पर आपत्ति है।

 उसने एकजुट होकर चुनाव आयोग से बजट को टालने की मांग की है।

 उसका तर्क है कि केंद्र सरकार बजट का लाभ पांच राज्यों में होने वाले विधानसभा चुनावों में उठा सकती है।

 वह इसमें लोक लुभावन घोषणाएं कर मतदाताओं को लुभाने की कोशिश करेगी।

 यह चुनाव की आदर्श आचार संहिता के खिलाफ है।

, विपक्ष का यह भी कहना है कि खुद बीजेपी ने 2012 में यह मुद्दा उठाया था कि चुनावों के दौरान आम बजट पेश नहीं किया जाना चाहिए।

 गौरतलब है कि उत्तर प्रदेश, उत्तराखंड, गोवा, पंजाब और मणिपुर में 4 फरवरी से चुनाव शुरू हो रहे हैं।

 विपक्ष के आरोप पर सरकार का कहना है कि बजट पेश करने की तारीख पहले से ही तय थी, आयोग को मालूम था कि एक फरवरी को बजट पेश होना है, इसलिए अब इसे टालने का सवाल ही नहीं है।

 विपक्ष की आपत्ति के बाद चुनाव आयोग ने कैबिनेट सचिव को चिट्ठी लिखकर इस मुद्दे पर उनकी टिप्पणी मांगी है।

, आमतौर पर बजट फरवरी महीने की आखिरी तारीख को पेश किया जाता है।

 लेकिन सरकार इस परिपाटी को बदलने जा रही है।

 उसने तय किया है कि इस साल एक फरवरी को आम बजट पेश किया जाए ताकि इसके प्रावधानों को लागू करने के लिए वित्त वर्ष के 12 महीनों का पूरा समय मिल सके।

 इससे सरकारी खर्च का पूरा लाभ अर्थव्यवस्था को मिल सकेगा।

 अगले वित्त वर्ष के लिए अलग से रेल बजट भी नहीं पेश किया जाएगा।

 सरकार ने रेल बजट को आम बजट में मिलाने का फैसला किया है।

, दरअसल देश के कई प्रमुख अर्थशास्त्रियों ने बजट की तारीख बदलने का सुझाव दिया था।

 निश्चय ही यह एक अच्छा प्रस्ताव है जिसका लाभ पूरे देश को होगा।

 सिर्फ पांच राज्यों के लिए एक महत्वपूर्ण प्रयोग को स्थगित करना ठीक नहीं है।

 वैसे भी बजट तो पूरे देश के लिए होता है।

 उसका फायदा देश के सभी नागरिकों को मिलता है।

 ऐसे में सिर्फ कुछ राज्यों की वजह से पूरा देश क्यों इंतजार करे।

 जहां तक लोकलुभावन घोषणाओं का मामला है तो वह अब बजट तक सीमित नहीं रहा।

केंद्र सरकार जब चाहती है ऐसी घोषणाएं कर देती है।

 31 दिसंबर को प्रधानमंत्री द्वारा किए गए ऐलान उसका उदाहरण हैं।

 ऐसे में विपक्ष को इस पर जिद छोड़ देनी चाहिए।

 चुनाव आयोग सरकार के वैधानिक काम में दखल नहीं दे सकता है, वह केवल इस बारे में सरकार को सुझाव दे सकता है।

 पर हां, यह केंद्र सरकार की भी जवाबदेही है कि वह पांच राज्यों में हो रही चुनाव प्रक्रिया का सम्मान करे और लोकलुभावन घोषणाओं से बचे।

 बजट को लेकर विवाद खत्म होना चाहिए।

, सौजन्य- नवभारत टाइम्स।

