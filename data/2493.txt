सुधार गृहों का सच (दैनिक जागरण)।

जुर्म करने वाले को ऊंची चारदिवारी के भीतर सलाखों के पीछे इसलिए छोड़ा जाता है कि वह समाज व बाहरी दुनिया से कटने के बाद खुद में सुधार कर अच्छा इंसान बन सके।

 यही वजह है कि जेलों को सुधार गृह तक का नाम दिया गया।

 पर पंजाब की जेलों में इससे बिल्कुल उलट हो रहा है।

 राज्य में जेलें सुधार गृह कम और जुर्म का विश्वविद्यालय अधिक बनती जा रही हैं।

 छोटे-मोटे किसी अपराध में जेल की चारदिवारी के भीतर जाने वाला व्यक्ति सुधरने की बजाय दस तरह के नए अपराधों की शिक्षा लेकर लौटता है और जेल से छूटने के बाद बाहर आकर उन पर अमल शुरू कर देता है।

 इसी का परिणाम पंजाब के कोने-कोने में फैले गैंगस्टर हैं।

 इस सबके लिए यदि हम मोटे-मोटे वेतन लेने वाले सरकारी अमले को दोषी ठहराएं तो शायद इसमें कोई अतिशयोक्ति नहीं होगी।

 वर्तमान में सुधार गृह को बिगाड़ गृह बनाने वाले अधिकारी और कर्मचारी इसका नतीजा भी भुगत रहे हैं।

 अपराधी, खासकर गैंगस्टर जेलों में बेखौफ होकर जहां अपनी फेसबुक को अपडेट कर धमकियां और जेल के अंदर के दृश्यों को सरेआम सोशल मीडिया पर वायरल कर रहे हैं वहीं पर जेल से भागने की साजिशें भी रच रहे हैं।

 हैरानी तो इस बात की है कि हमारा तंत्र इतना कमजोर है कि गैंगस्टर जेल में बैठे-बैठे भागने का षड्यंत्र रचकर उसे सोशल मीडिया पर डाल रहे हैं परंतु पुलिस प्रशासन को इसकी भनक तक नहीं लग रही है।

 इससे शक और भी गहरा जाता है कि खाकी और अपराधियों में चोर-सिपाही नहीं बल्कि कहीं भाई-भाई का रिश्ता तो कायम नहीं हो गया है।

 अपराधियों को वो हर सुख – सुविधा सलाखों के भीतर मिल रही है जो वह चाहते हैं।

 शक भी होता है कि कहीं इस सारे खेल में राजनीति में पैठ रखने वालों का भी हाथ तो नहीं।

 वरना क्या मजाल है कि गैंगस्टर जेल के भीतर भागने का जाल बुनें, उसे सोशल मीडिया पर डालकर लाइक हासिल करें, अगले ही दिन जेल परिसर में गोलियां बरसाते हुए फरार हो जाएं और हमारी पुलिस चुपचाप बैठी सारा ड्रामा देखती रह जाए।

 बड़ा सवाल तो यह है कि जेल के भीतर जहां पर जैमर लगे हुए हैं और बैरकों के आसपास जेल कर्मचारियों का कड़ा पहरा रहता है ऐसे में कैदी कैसे इंटरनेट और स्मार्ट फोन या कम्प्यूटर का इस्तेमाल कर अपनी फेसबुक इत्यादि को अपडेट कर रहे हैं।

 राज्य की जेलों में आतंक के काले साये के दौरान पक़डे गए बहुत से खतरनाक आतंकी बंद हैं।

 जेलों में यदि ऐसी ही अराजकता रही और यह कहीं भागने में कामयाब हो गए तो राज्य की सुरक्षा के लिए फिर से खतरा पैदा कर सकते हैं।

 सरकार व प्रशासन को चाहिए कि वह जेलों पर विशेष नजर रखे और अपराधियों का साथ देने वाले पुलिस व जेल के अधिकारियों व कर्मचारियों पर शिकंजा सके।

,  स्थानीय संपादकीय : पंजाब , सौजन्य – दैनिक जागरण।

