खड़ाऊं की खड़खड़ (नवभारत टाइम्स)।

जयललिता की मौत के बाद तमिलनाडु में उनकी राजनीतिक विरासत को लेकर शुरू हुई लड़ाई तीखा रूप लेती जा रही है।

 ओ. पन्नीरसेल्वम पहले भी दो बार राज्य के खड़ाऊं मुख्यमंत्री रह चुके हैं और जितनी सहजता से गद्दी पर बैठते हैं, उतनी ही विनम्रता से इसे छोड़ भी देते रहे हैं।

 लेकिन इस बार वे भी तेवर दिखाने पर उतर आए हैं, और उनमें यह बदलाव अचानक आया है।

 जयललिता की मौत के बाद पन्नीरसेल्वम उनकी विरासत को शशिकला के हवाले करने के लिए आतुर थे।

, कहते हैं कि उन्होंने ही शशिकला को पार्टी महासचिव बनने के लिए तैयार किया और फिर सीएम बनने की पेशकश के तहत स्वयं इस पद से इस्तीफा भी दे दिया।

 जाहिर है, उन्हें पार्टी के अंदरूनी समीकरणों का अंदाजा था।

 वह जानते थे कि जरा भी ना-नुकुर करने पर भविष्य में मुख्यमंत्री तो क्या, कोई भी पद उनकी पहुंच से बाहर हो जाएगा।

 ऐसे माहौल में आश्चर्य की बात दो दिन पहले हुई, जब कुछ बागियों के बयान आए और पन्नीरसेल्वम आधे घंटे के लिए जयललिता की समाधि के सामने जाकर बैठ गए।

 इस दौरान वे आंखें मूंदे बिल्कुल मौन रहे, लेकिन टीवी कैमरों को कार्यक्रम की कवरेज के लिए पहले से ही बोला जा चुका था।

, समाधि से उठने के बाद उन्होंने कहा कि उनसे जबरन इस्तीफा लिया गया है, साथ ही लोकतंत्र की इस लड़ाई को मरते दम तक जारी रखने का संकल्प भी जताया।

 बाद में शशिकला की ओर से बुलाई बैठक में पार्टी के 134 में से 130 विधायकों की मौजूदगी से यह स्पष्ट हो गया कि पन्नीरसेल्वम का पहले वाला आचरण पार्टी के अंदरूनी समीकरणों की सटीक समझ से उपजा था।

 लेकिन सवाल यह है कि उनके रुख में अचानक आए इस बदलाव की क्या वजह हो सकती है।

 कुछ लोगों को इसके पीछे डीएमके नेता स्टालिन का हाथ दिखाई दे रहा है, तो कुछ को केंद्र की सत्ता में बैठी बीजेपी का।

, बिल्कुल संभव है कि ये दोनों बातें, या इनमें से कोई एक निकट भविष्य में दूर की कौड़ी साबित हो, लेकिन राज्यपाल का शशिकला को शपथ दिलाने में आनाकानी करना किसी गड़बड़ी की तरफ इशारा जरूर करता है।

 बहरहाल, 232 सीटों वाली विधानसभा में शशिकला को अगर 130 विधायकों का समर्थन प्राप्त है तो फिर उन्हें चिंता करने की जरूरत नहीं है।

, सौजन्य- नवभारत टाइम्स।

