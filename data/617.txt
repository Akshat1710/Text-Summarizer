वोटों का दिलचस्प समीकरण (दैनिक जागरण)।

नोटबंदी के बाद चंडीगढ़ नगर निगम के साथ-साथ राजस्थान, महाराष्ट्र और गुजरात के कई शहरों के निकाय चुनावों और लोकसभा-विधानसभा की रिक्त सीटों के उपचुनावों में भाजपा के बेहतर प्रदर्शन के बाद पांच राज्यों पंजाब, उत्तर प्रदेश, उत्तराखंड, गोवा और मणिपुर के विधानसभा चुनाव होने जा रहे हैं।

 इन चुनावों का नतीजा राष्ट्रीय राजनीति को नई दिशा देने वाला हो सकता है।

 चुनाव वाले पांचों राज्यों मेंं सबसे महत्वपूर्ण राज्य है उत्तर प्रदेश।

 उत्तर प्रदेश में 2014 के लोकसभा चुनाव में भाजपा रिकार्ड 42.63 मत प्रतिशत के साथ 71 सीटें जीतने में सफल रही थी, लेकिन यह ध्यान रहे कि उत्तर प्रदेश में लोकसभा और विधानसभा का चुनाव चरित्र अलग रहता है।

 2009 के लोकसभा चुनाव में कांग्रेस को अप्रत्याशित 22 सीटें मिली थीं, लेकिन 2012 के विधानसभा चुनाव में वह महज 28 सीटों पर सिमट गई थी।

 2014 लोकसभा चुनाव में भारी जीत के बाद भाजपा बिहार विधानसभा चुनाव में बुलंद हौसले के साथ उतरी पर महागठगबंधन ने उसके इरादों पर पानी फेर दिया।

 जाहिर है भाजपा इस बार उत्तर प्रदेश में फूंक-फूंक कर कदम रखेगी।

भाजपा को 2002 के विधानसभा चुनाव में 20.08 प्रतिशत मत मिले थे और उसने 88 सीटों पर सफलता हासिल की थी।

 2007 में उसे 16.97 मत प्रतिशत के साथ 51 और 2012 में 15 मत प्रतिशत के साथ 47 सीटों पर जीत मिली थी।

 2014 के लोकसभा चुनाव में मोदी लहर में भाजपा का 42.63 मत प्रतिशत अप्रत्याशित था।

 नोटबंदी और सर्जिकल स्ट्राइक के प्रभाव के साथ समाजवादी पार्टी की आंतरिक कलह और बहुजन समाज पार्टी के बड़े नेताओं के पार्टी छोड़ने का सिलसिला भाजपा के 14 वर्षों के वनवास के खात्मे की आस तो जगाता है, लेकिन 200 से ज्यादा सीटों पर विजय प्राप्त करने की राह आसान नहीं है।

 उप्र में सपा और बसपा के वोट प्रतिशत में कोई बड़ा बदलाव पिछले 14 वर्षों में नहीं दिखा है।

 2002 में बसपा 23.06 मत प्रतिशत के साथ 98 सीटों पर जीती थी।

 वह 2007 में 30.43 मत प्रतिशत के साथ 206 और 2012 में 25.91 मत प्रतिशत के साथ 80 सीटों पर विजयी रही थी।

 सपा 2002 में 25.37 मत प्रतिशत के साथ 143, 2007 में 25.43 मत प्रतिशत के साथ 97 और 2012 में 29.13 मत प्रतिशत के साथ 224 सीटें जीतने में सफल रही थी।

 जहां मुख्यमंत्री के तौर पर अखिलेश यादव के नेतृत्व को मान्यता मिल चुकी है वहीं दलित वोटों पर मायावती की पकड़ को कम करके नहीं आंका जा सकता।

 बिहार की तरह भाजपा के पास उत्तर प्रदेश में भी कोई सशक्त स्थानीय चेहरा नहीं है और ऐसे में अगर मुस्लिम मत में बिखराव नहीं होता तो जीत की राह आसान नहीं होगी।

पंजाब में शिरोमणि अकाली दल विरोधी माहौल को देखते हुए भाजपा 117 सीटों वाली पंजाब विधानसभा चुनाव में अपने सहयोगी दल से ज्यादा से ज्यादा सीटें मांग सकती है।

 2012 में शिरोमणि अकाली दल ने 94 सीटों पर चुनाव लड़ा था और 34.59 मत प्रतिशत के साथ 54 सीटों पर जीत दर्ज की थी।

 भाजपा ने 23 सीटों पर चुनाव लड़ा था और 12 सीटों पर सफलता पाई थी।

 नि:संदेह शिरोमणि अकाली दल से ज्यादा सीटें लेना आसान नहीं है, क्योंकि 2012 में अकाली दल 54 सीटों पर न सिर्फ जीता था, बल्कि 38 सीटों पर दूसरे नंबर पर रहा था।

 एक तरह से वह 94 सीटों पर चुनाव लड़कर 92 सीटों पर जीत के आस-पास रहा था।

 भाजपा चुनाव पूर्व सर्वेक्षणों और चंडीगढ़ नगर निगम चुनाव की जीत का सहारा लेकर गठबंधन में ज्यादा से ज्यादा सीट झटकने की भरपूर कोशिश करेगी।

 दोनों दलों के बीच बातचीत में 2012 के चुनाव में कांग्रेस को मिले 39.92 मत प्रतिशत की भी चर्चा होगी।

 कांग्रेस ने सर्वाधिक वोट प्रतिशत के साथ 46 सीटें जीती थीं।

 अगर अकाली दल 2017 के नए समीकरण, खासकर आम आदमी पार्टी की मौजूदगी और मौजूदा जमीनी हकीकत को समझने में नाकाम रहता है तो नतीजे चौंकाने वाले हो सकते हैं।

उत्तराखंड में जहां कांग्रेस ने हरीश रावत को पूरी तौर पर कमान सौंप रखी है वहीं भाजपा में मुख्यमंत्री पद के कई दावेदार हैं।

 बीसी खंडूरी, रमेश पोखरियाल, भगत सिंह कोशियारी और विजय बहुगुणा के अलावा कई अन्य नेता मुख्यमंत्री पद के दावेदार हैं और यही भाजपा की सबसे।

बड़ी मुश्किल है।

 2012 में कांग्रेस 33.79 मत प्रतिशत के साथ 70 सीटों वाली विधानसभा में 32 सीटों पर विजय रही थी और भाजपा 33.13 मत प्रतिशत के साथ 31 सीटें जीतने में सफल रही थी।

 हालांकि बसपा को सिर्फ तीन सीटें मिली थीं, लेकिन उसका मत प्रतिशत 12.34 था।

 भाजपा और कांग्रेस के मत प्रतिशत में मात्र 0.66 फीसद का अंतर था।

 हरीश रावत के सामने बिना मुख्यमंत्री के चेहरे के भाजपा की चुनावी रणनीति कितनी कामयाब होगी, कहना कठिन है।

गोवा की राजनीति उत्तर प्रदेश, पंजाब और उत्तराखंड से थोड़ी अलग है।

 यहां 2012 के चुनाव में 35.53 मत प्रतिशत के साथ भाजपा 21 सीटें जीतने में सफल रही थी।

 40 सीटों वाली गोवा विधानसभा में भाजपा ने सिर्फ 28 सीटों पर चुनाव लड़ा था।

 बाकी सीट गठबंधन सहयोगी के लिए छोड़ी थी।

 कांग्रेस ने 34.87 मत प्रतिशत के साथ नौ सीटें जीती थीं।

 यहां भी उत्तराखंड की तरह कांग्रेस और भाजपा के बीच मात्र 0.66 मत प्रतिशत का अंतर था, लेकिन गठबंधन सहयोगी के मत प्रतिशत ने अंतर पैदा किया था।

 भाजपा के लिए यह चिंता की बात होनी चाहिए कि चुनाव की घोषणा होते ही महाराष्ट्रवादी गोमांतक पार्टी ने गठबंधन से अलग होकर स्वतंत्र रूप से चुनाव लड़ने का फैसला किया है।

 बीते चुनाव में इस पार्टी का मत प्रतिशत 5.92 था।

 कांग्रेस-भाजपा के मतों में 0.66 प्रतिशत के फर्क के बावजूद दोनों के बीच 12 सीटों का बड़ा अंतर था।

 इस बार गोवा में आम आदमी पार्टी भी मैदान में है और वह चुनाव को और अधिक कांटे का बनाएगी।

पांचवें राज्य मणिपुर में कांग्रेस की पकड़ हमेशा मजबूत रही है।

 2012 के चुनाव में 60 सीटों वाली मणिपुर विधानसभा में कांग्रेस ने 42 सीटों पर जीत दर्ज की थी।

 बाद में मणिपुर स्टेट कांग्रेस पार्टी का कांग्रेस में विलय हो जाने के बाद उसका संख्याबल बढ़कर 47 हो गया था, लेकिन लेकिन अब परिस्थितियां बदलती दिख रही हैं।

 भाजपा इस राज्य में मजबूत दिख रही है।

 कांग्र्रेस के असंतुष्ट नेता तस्वीर बदल सकते हैं।

 लेखक राजीव मिश्र, लोकसभा टीवी के पूर्व सीईओ और आईओटी इंफोटेनमेंट के प्रबंध निदेशक हैं , सौजन्य- दैनिक जागरण।

