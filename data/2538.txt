बंद बाड़ों की ओर (नवभारत टाइम्स)।

जी-20 की 12वीं शिखर बैठक जर्मनी के हैंबर्ग में जुलाई में होने वाली है।

 मगर उसकी तैयारी के क्रम में हुई इन देशों के वित्त मंत्रियों की बैठक में जो कुछ हुआ, उससे आगामी बैठक पर नहीं बल्कि जी-20 की सार्थकता पर ही सवाल उठने लगे हैं।

 शनिवार को हुई इस बैठक में अमेरिका के कड़े रुख के चलते संरक्षणवाद और जलवायु परिवर्तन के मसले पर इस संगठन को अपनी प्रतिबद्धता से समझौता करना पड़ा।

 पिछले साल हुई वित्त मंत्रियों की बैठक के बाद जारी वक्तव्य में ‘हर तरह के संरक्षणवाद का प्रतिरोध’ करने की साफ-साफ अपील की गई थी, लेकिन इस बार सिर्फ इतना कहा गया कि तमाम देश ‘व्यापार के योगदान को मजबूत करने के लिए’ काम कर रहे हैं।

 जलवायु परिवर्तन के सवाल पर उठाए जाने वाले कदमों से जुड़ा पूरा एक सेक्शन फाइनल ड्राफ्ट से हटा दिया गया।

, ध्यान रहे, ये दो ऐसे प्रमुख मसले हैं, जिन पर जी 20 के कड़े रुख ने वैश्विक स्तर पर आर्थिक विकास सुनिश्चित करने और उसे टिकाऊ बनाने का दोहरा मकसद हासिल करने को लेकर नई उम्मीदें जगाई थीं।

 2008-09 की विश्व्यापी मंदी का असर बाद के वर्षों में अगर धीरे-धीरे कम होता गया और दुनिया सन 1929 जैसे दुष्चक्र में फंसते-फंसते रह गई तो उसका बड़ा श्रेय जी-20 की अगुवाई में चली संरक्षणवाद विरोधी मुहिम को ही जाता है।

 इस मुहिम के चलते विभिन्न देशों के निर्यात और जीडीपी के अनुपात में खासी बढ़ोतरी हुई।

 2008 में इसका वैश्विक अनुपात 30.8 फीसदी था, जो मंदी के प्रभाव में सन 2009 में 26.5 रह गया।

 वहां से धीरे-धीरे उठकर यह 30.5 फीसदी तक आया।

 पिछले दो वर्षों में यह जरूर थोड़ा गिरा है, लेकिन फिर भी 2015 में यह 29.5 फीसदी से ऊपर ही था।

 जिस संरक्षणवादी प्रवृत्ति का आग्रह अमेरिका और कुछ अन्य देश आज दिखा रहे हैं, वह ‘हमारे देश में रोजगार बढ़े, बाकी दुनिया जाए भाड़ में’ जैसी सतही सोच पर आधारित है।

 यह समझ राजनीति के लिहाज से जरूर फायदेमंद है, लेकिन इस पर खड़े होकर अच्छी अर्थनीति नहीं बनाई जा सकती।

 कुल मिलाकर इससे दुनिया का उत्पादन घटेगा, और कुछ समय बाद नौकरियों में ज्यादा तेज कटौती होगी।

 तात्कालिक फायदे में यकीन रखने वाले राजनेताओं को यह बात भला कैसे समझाई जाए।

सौजन्य- नवभारत टाइम्स।

