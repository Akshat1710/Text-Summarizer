मनमाने तरीके से न बदलें भारत की नाभिकीय नीति (दैनिक भास्कर)।

ईमानदारी और शालीनता की प्रतिमूर्ति समझे जाने वाले रक्षा मंत्री मनोहर पर्रिकर ने नाभिकीय नीति पर विवादित बयान देकर सबको चौंका दिया।

 भारत एटम बम पहले न चलाने की नीति पर चल रहा है, लेकिन पर्रिकर ने ऐसा कहते हुए नई बहस छेड़ दी है कि वे इसे बदलना चाहते हैं।

 हालांकि बाद में उन्होंने कहा कि यह उनका निजी विचार था।

 पर तीर तो कमान से निकल चुका है और इसका असर देश के विपक्षी दलों और मोदी से असहमत नीतिकारों पर ही नहीं दुनिया के अन्य देशों पर भी पड़ेगा।

सर्जिकल स्ट्राइक के बाद से ही वे आक्रामक बयान दे रहे हैं।

 संभव है कि वे शालीनता को ताक पर रखकर ऐसा मोदीजी के इशारे पर कर रहे हों, क्योंकि जो बात मोदीजी नहीं कहना चाहते वह वे दूसरों से कहलवाते हैं।

 अगर भारत पहले प्रयोग न करने वाली परमाणु नीति में बदलाव करता है तो यह एक बड़ा कदम होगा और इसके लिए देश के रणनीतिकारों से मंथन तो करना ही होगा और दुनिया की बड़ी ताकतों को विश्वास में लेना होगा।

 यह बात कांग्रेस पार्टी ने भी अपनी प्रतिक्रिया में कही हैै।

 गुरमीत कंवल की पुस्तक `न्यू अर्थशास्त्र’ के विमोचन के मौके पर रक्षामंत्री ने जो बयान दिया है वह सरकार के जिम्मेदार अधिकारी का हल्के में दिया गया बयान नहीं है।

 भाजपा के घोषणा-पत्र में देश की नाभिकीय नीति पर विचार करने का वादा किया गया है और संभव है एेसा विचार चल भी रहा हो।

 पूर्व में भी विदेश मंत्री जसवंत सिंह ने पहले न प्रयोग करने वाली नीति को बदलने की अपील की थी, लेकिन रक्षा मंत्री जॉर्ज फर्नांडीस ने कह दिया था कि इसकी कोई जरूरत नहीं है।

आज भारत-पाक के बीच बढ़ती तनातनी और पाकिस्तान के पास बढ़ते नाभिकीय जखीरे को देखते हुए भारत उस पर मनोवैज्ञानिक और रणनीतिक दबाव बढ़ाना चाहता है।

 संभव है सरकार इस दिशा में देश-विदेश की प्रतिक्रियाएं जानने के लिए ऐसे बयान दिलवा रही हो।

 इसके बावजूद नाभिकीय नीति में किसी भी बदलाव से पहले भारत के परमाणु शस्त्र विहीन विश्व के संकल्प को एक बार जरूर याद करना चाहिए।

 भारत को जिम्मेदार परमाणु ताकत इसीलिए माना जाता है कि उसने अपने परमाणु बम को आक्रमण नहीं प्रतिरोध के लिए बनाया है।

 अगर हम इसे बदलते हैं तो आने वाले समय में हमें तमाम प्रतिक्रियाओं को भी झेलने और अंतरराष्ट्रीय संबंधों में कई बदलावों के लिए तैयार रहना होगा।

सौजन्य – दैनिक भास्कर, 12-11-2016।

