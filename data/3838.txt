विदेशी सर्वरों के भरोसे कैशलैस।

(डॉ.अश्विनी महाजन) (पत्रिका)।

हमारे वित्तीय लेनदेन से संबंधित अधिकांश काम विदेशी ऑपरेटिंग सिस्टम पर होते हैं, जो हमारे लिए पूर्णत: सुरक्षित नहीं हैं।

 इससे संबंधित समस्याओं को भलीभांति समझकर उनका निवारण करना और बाद में सारी व्यवस्था का स्वदेशीकरण करना एक बड़ी चुनौती है, जिसे सरकार को समझना होगा।

यदि आज से 15 साल पहले कोई बिना नकदी के भुगतान की बात सोचता था तो उसके जेहन में केवल चेक द्वारा भुगतान ही ध्यान आता था।

 क्रेडिट कार्ड से भी पेमेंट होता था पर यह भारत केंद्रित व्यवस्था नहीं थी।

 अपनी जमा राशि निकालने के लिए हमेशा बैंक जाना पड़ता था।

 समय बदला और अब लोग पैसा निकालने के लिए बैंक नहीं जाते तथा आज पैसा एक खाते से दूसरे के खाते में भेजने के लिए चेक का काम और ऑनलाइन तरीकों का इस्तेमाल ज्यादा होने लगा है।

500 व 1000 के नोटों के चलन को बंद करने और उसके बदले नई करंसी देने में देरी के चलते आज लोग मजबूरी में ही सही पर कैशलैस लेनदेन अपना रहे हैं।

 आज मोबाइल फोन ही बैंक बन रहा है।

 ऑनलाइन भुगतान को अंजाम देने के लिए कई कंपनियां बाजार में हैं।

 इनकी इस सेवा को ‘प्रीपेड इंस्ट्रूमेंट’ के नाम से जाना जाता है, जिसकी अनुमति भारतीय रिजर्व बैंक कुछ शर्तों के साथ देता है।

 छोटे-छोटे दुकानदार, जो क्रेडिट कार्ड की स्वाइप मशीन नहीं रखते, अब इन कंपनियों के माध्यम से भुगतान प्राप्त करने लगे हैं।

यह सब इसलिए संभव हो पाया है क्योंकि प्रौद्योगिकी के विकास से सेवाएं हमारे मोबाइल से जुड़ गई हैं।

 लोगों को बैंकिंग सुविधा उपलब्ध कराने और सभी सरकारी सब्सिड़ी को सीधे लाभार्थी के खाते में भेजने की योजना को कार्य रूप देने के लिए अब देश में लगभग 90 प्रतिशत गृहस्थों के पास एक बैंक खाता है।

जनधन खाता योजना, जिनके पास बैंक खाता नहीं था, उनके जीरो बैलेंस बैंक खाता खोलने की योजना के चलते अभी तक लगभग 26 करोड़ बैंक खाते खुल चुके हैं।

 वे सभी एक एटीएम कार्ड पाने के अधिकारी हैं, जिससे देशभर के 2.5 लाख एटीएम में से किसी भी एक से पैसा निकाला जा सकता है।

 देश में 104 करोड़ से ज्यादा मोबाइल कनेक्शन हैं, जिसका मतलब यह है कि हमारा मोबाइल टेली घनत्व 80 से भी ज्यादा हो गया है।

 उसमें से लगभग 37 प्रतिशत इंटरनेट का उपयोग करते है।

 यानी कैशलेस लेनदेन के लिए आवश्यक व्यवस्था तो हमारे देश में बन रही है पर अभी ऐसी कई बाधाएं हैं, जो इस कैशलैस सिस्टम के लिए रोड़ा बनेंगी।

 सबसे प्रमुख समस्या तो ग्रामीण-कस्बाई क्षेत्रों में निरक्षरता है।

 फिर छोटे इलाकों में बिजली और अबाधित इंटरनेट जैसी जरूरी इंफ्रास्ट्रक्चर की कमी कैशलैस में सबसे बड़ी बाधा रहेगी।

 अब आने वाले वक्त में सरकार इससे कितना जल्दी निपटेगी, इस पर सभी की निगाहें हैं।

सरकार कैशलैस माध्यम को स्वदेशी करने पर भी जोर दे रही है।

 इस दिशा में सरकार अब तक ‘रूपे’ नामक करीब 35 करोड़ डेबिट कार्ड जारी कर चुकी है, जो स्वदेशी व्यवस्था पर आधारित हैं।

 गौरतलब है कि इससे पहले सभी डेबिट और क्रेडिट कार्ड विदेशी कंपनियों जैसे वीजा, मास्टर कार्ड, माएस्ट्रो आदि के नाम पर जारी होते थे, जिनकी फीस की भारी रकम विदेश जाती थी।

इसलिए पिछले कुछ दिनों में कैशलैस लेनदेन के लिए सरकारी बैंकों और सरकार द्वारा कई स्कीमें लागू करने की कवायद हुई है।

 हाल ही में यूनिफाइड पेमेंट इंटरफेस (यूपीआई) नामक स्कीम जारी की गई।

 इसके जरिए कैशलैस को बड़ा प्रोत्साहन मिलने की बात कही गई है क्योंकि इसके माध्यम से एक बैंक से दूसरे बैंक में राशि भी अंतरित हो सकती है।

भले ही कैशलैस की ओर देश को ले जाने के लाभ हों पर इस प्लेटफॉर्म पर खतरे भी कम नहीं हैं।

 इस साल अक्टूबर माह में 32 लाख डेबिट काड्र्स की गुप्त जानकारियां चोरी हो जाना और कई खातों से पैसा उड़ाने की घटना ने कैशलैस पर संदेह पैदा कर दिया है।

 स्टेट बैंक, आईसीआईसीआई, एचडीएफसी समेत कई बैंकों के खातेदारों के पैसे हैकरों द्वारा निकाले गए।

 पिछले दिनों प्रीपेड पेमेंट माध्यम जैसे पेटीएम और अन्य कंपनियों में चीनी कंपनियों की भागीदारी एवं उनके साथ गुप्त जानकारियां साझा करने की कवायद के मामले भी सामने आ रहे हैं।

आधिकारिक आंकड़ों के आधार पर ऑनलाइन लेनदेन में फ्रॉड के आंकड़े बढ़े हैं।

 हमारा आईटीसाइबर कानून ठगों को पकड़ नहीं पाता।

 आए दिन ट्विटर हैंडल और ई-मेल के हैक होने की खबरें तो हम सुनते ही रहते हैं।

 ऐसे में सवाल उठता है कि कैशलैस लेनदेन कहां तक सुरक्षित है।

यदि कैशलैस लेनदेन को बढ़ावा देना सौदों में कुशलता लाने के लिए जरूरी है तो इन समस्याओं से निपटना भी उतना ही जरूरी है।

 गौरतलब है कि इस साल जुलाई में प्रकाशित आंकड़ों के अनुसार देश में एटीएम और पीओएस टर्मिनल (स्वाइप मशीन)आदि के माध्यम से 88 करोड़ लेनदेन हुए पर उनमें से 92 प्रतिशत एटीएम से नकद निकासी ही थी।

 पर नोटबंदी के बाद एटीएम से संबंधित समस्याओं को देखते हुए कैशलैस लेनदेन में एटीएम के योगदान पर सवालिया निशान जरूर लगता है।

 वैसे भी भारतीय लोग डिजिटल लेनदेन के अभ्यस्त नहीं हैं, उन्हें काफी कठिनाई भी हो रही है।

हमारे देश में लंबे समय से लोगों में नकदी भुगतान की आदत है।

 विकसित देशों में धीरे-धीरे कर यह आदत बदली है।

 सरकार द्वारा कैशलैस लेनदेन के फायदे गिनाने के साथ-साथ, कैशलैस से जुड़ी समस्याओं एवं अपराधों से निपटने के लिए देश में सख्त साइबर नियम बनाने भी उतने ही जरूरी है।

, सौजन्य- पत्रिका।

