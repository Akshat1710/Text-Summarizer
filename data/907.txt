कड़ी कार्रवाई जरूरी (दैनिक जागरण)।

श्री माता वैष्णो देवी के दर्शनों के लिए आने वाले श्रद्धालुओं के साथ हेलीकॉप्टर टिकटों की बुकिंग के नाम पर धोखाधड़ी चिंताजनक है।

 बेशक इस मामले में श्री माता वैष्णो देवी श्राइन बोर्ड के मुख्य कार्यकारी अधिकारी ने एक वेब पोर्टल और उसके एजेंटों के खिलाफ कटड़ा पुलिस स्टेशन में शिकायत दर्ज करा दी है।

 मगर इससे यह जाहिर हो जाता है कि देशभर से आने वाले श्रद्धालुओं को ठगने के लिए किस प्रकार से कुछ ठग सक्रिय हैं।

 यह सर्वविदित है कि श्री माता वैष्णो देवी के दर्शनों के लिए देशभर से हर साल एक करोड़ से अधिक श्रद्धालु आते हैं।

 श्रद्धालुओं की सुविधा के लिए श्राइन बोर्ड ने हेलीकॉप्टर सेवा, बैटरी कार सेवा, घोड़े और पिट्ठुओं की व्यवस्था की है।

 कटड़ा से सांझीछत और सांझीछत से कटड़ा तक प्रतिदिन महज एक हजार के आसपास श्रद्धालु ही हेलीकॉप्टर से आ जा सकते हैं।

 इसके लिए श्राइन बोर्ड ने बकायदा तौर पर अपनी वेबसाइट के माध्यम से ऑनलाइन टिकट बुकिंग की व्यवस्था भी की है।

 बावजूद इसके श्रद्धालुओं के लिए विशेष पैकेज देने वाली कुछ एजेंसियां उन्हें हेलीकॉप्टर बुकिंग के आश्वासन भी देती हैं।

 यह नियमों के विपरीत और पूरी तरह से गैर कानूनी है।

 इसके पीछे गिरोह सक्रिय हैं, जो कि श्रद्धालुओं से अधिक शुल्क वसूल लेते हैं।

 दुख की बात यह है कि इससे श्रद्धालुओं के मन में राज्य की या फिर श्राइन बोर्ड की क्या छवि बनती है, इस ओर किसी ने नहीं सोचा।

 यह अच्छी बात है कि अब श्राइन बोर्ड को शिकायतें मिलने के बाद पुलिस में मामला दर्ज हुआ है लेकिन जब तक पुलिस इस पूरे मामले की तह तक नहीं जाती इस गिरोह में शामिल अन्य लोगों का पता नहीं चल पाएगा।

 जम्मू-कश्मीर में पर्यटन विशेषकर धार्मिक पर्यटन रीढ़ की हड्डी है।

 एक ओर राज्य सरकार यहां पर पर्यटकों को हर सुविधा देने के लिए हर मंच पर आश्वासन दे रही है।

 वहीं, श्रद्धालुओं के साथ इस प्रकार की ऑनलाइन धोखाधड़ी उसके प्रयासों को आघात पहुंचा सकती है।

 इस पूरे मामले को गंभीरता से लेने की जरूरत है ताकि आरोपियों के खिलाफ कड़ी कार्रवाई हो।

 स्थानीय संपादकीय : जम्मू-कश्मीर ।

सौजन्य – दैनिक जागरण।

