यह तो होना ही था (दैनिक जागरण)।

पश्चिम बंगाल में लोकसभा की दो और विधानसभा की एक सीट पर हुए उपचुनाव में तृणमूल कांग्रेस को जीत मिली है।

 यह कोई अप्रत्याशित नहीं है।

 वैसे भी तीनों सीटें तृणमूल की कब्जेवाली थी और उपचुनाव में सत्तारूढ़ दल का जितना लगभग तय माना जाता है।

 इसलिए उपचुनाव में तृणमूल की जीत सुनिश्चित थी यह मानने में किसी को संशय नहीं होना चाहिए।

 इसका मतलब यह नहीं है कि विपक्षी दल भी सत्तारूढ़ दल के लिए पहले से ही मैदान छोड़ दे।

 इस उपचुनाव में कुछ ऐसा ही राजनीतिक नजारा देखने को मिला।

 नोटबंदी के मुद्दे पर मुख्यमंत्री ममता बनर्जी का पूरा ध्यान केंद्र का विरोध करने पर केंद्रित हो गया।

 इसके बावजूद विपक्षी दलों ने उपचुनाव में पूरी ताकत नहीं लगाई।

 सिर्फ उम्मीदवार उतार देने से राजनीतिक लड़ाई का मकसद पूरा नहीं हो जाता है।

वाममोर्चा उपचुनाव में अपनी स्थिति मजबूत मान कर चल रहा था।

 इसलिए कांग्रेस के साथ कोई तालमेल नहीं किया, जबकि विधानसभा चुनाव में दोनों दलों में चुनावी गठबंधन हुआ था।

 इसके बावजूद उपचुनाव में वाममोर्चा ने कांग्रेस के लिए एक भी सीट नहीं छोड़ी।

 नतीजा यह हुआ कि कांग्रेस ने भी अपना उम्मीदवार उतार दिया।

 चतुष्कोणीय मुकाबले की स्थिति में उप चुनाव हुआ और तृणमूल बड़ी आसानी से बाजी मार ले गई।

 यानी कूचबिहार और तमलूक लोकसभा तथा मंतेश्वर विधानसभा पर पुन: कब्जा हो गया।

कूचबिहार संसदीय सीट से तृणमूल के उम्मीदवार पार्थप्रतिम राय ने अपने निकटतम प्रतिद्वंद्वी भाजपा के हेमचंद्र बर्मन को चार लाख से अधिक मतों से हराया है।

 भाजपा के लिए यह सुखद है कि वह यहां दूसरे स्थान पर है।

 भाजपा को यहां शहरी क्षेत्रों में 20 वार्डों में बढ़त मिली है।

 यहां वाममोर्चा के घटक दल आल इंडिया फॉरवर्ड ब्लॉक के नृपेंद्रनाथ रॉय को तीसरा स्थान प्राप्त हुआ है।

 2014 के लोकसभा चुनाव के मुकाबले वाममोर्चा को पीछे ढकेलते हुए भाजपा दूसरे स्थान पर आने में सफल हुई है।

 तमलुक में भाजपा के उम्मीदवार अंबुज मोहंती भले ही तीसरे स्थान पर रहे लेकिन उन्हें एक लाख,96 हजार, 450 वोट मिले हैं।

 उप चुनाव में कांग्रेस चौथे स्थान पर रही।

परंपरागत रूप से बंगाल में मुख्य राजनीतिक लड़ाई तृणमूल कांग्रेस के साथ वाममोर्चा की मानी जाती है।

 विधानसभा चुनाव में तृणमूल को टक्कर देने के लिए वामो ने कांग्रेस के साथ गठबंधन के तहत चुनाव लड़ा था लेकिन भाजपा को तब भी कुछ समर्थन मिला था और उसकी झोली में तीन सीटें आई थी।

 भाजपा को लोकसभा चुनाव में कुल मतों का तकरीबन 17 प्रतिशत वोट मिले थे और उसके दो प्रत्याशी चुनाव जीते थे।

 2011 के विधानसभा चुनाव में भाजपा को एक सीट पर जीत मिली थी।

 न्यूनतम ही ही पश्चिम बंगाल में भाजपा का राजनीतिक ग्राफ बढ़ा है लेकिन अभी दूर-दूर तक तृणमूल का मजबूत विकल्प नजर नहीं आता।

 स्थानीय संपादकीय : पश्चिम बंगाल ।

सौजन्य – दैनिक जागरण, 24-11-2016।

