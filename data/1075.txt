बढ़ती अमानवीयता (दैनिक जागरण)।

दक्षिणी दिल्ली के सभ्रांत इलाके में एक घायल युवक द्वारा बार-बार मदद की गुहार लगाने पर भी किसी का आगे न आना मन को झकझोर देने वाली घटना है।

 एंड्रयूजगंज फ्लाईओवर के पास एक युवक के पेट में चाकू घोंपकर उसका मोबाइल फोन, पैसा, क्रेडिट कार्ड और डेबिट कार्ड लूट लिया जाता है।

 गंभीर रूप से जख्मी युवक राहगीरों से मदद की गुहार लगाता है, लेकिन कोई नहीं सुनता है।

 राहगीरों ने उसे अस्पताल पहुंचाना तो दूर पुलिस को फोन तक करने की जहमत नहीं उठाई।

 काफी देर बाद एक युवक ने उसे पीसीआर वैन तक पहुंचाया।

 कुछ दिन पहले ही दिल्ली सरकार ने घोषणा की थी कि घायल को अस्पताल पहुंचाने पर मददगार को अस्पताल प्रबंधन दो हजार रुपये का पुरस्कार और प्रशंसा पत्र देगा।

 इसके बावजूद इस तरह की घटना का सामने आना चिंताजनक है।

 अक्सर लोग पुलिस के चक्कर में न पड़ने की वजह से भी हादसों के शिकार लोगों की मदद नहीं करते हैं।

 दिल्ली में होने वाली सड़क दुर्घटनाओं की संख्या भी काफी अधिक है।

 पिछले साल 8500 लोग सड़क दुर्घटनाओं में घायल हुए, 1600 की मौत हुई।

 इसमें से कई लोगों ने इसलिए दम तोड़ दिया क्योंकि उन्हें समय से इलाज नहीं मिल सका था।

1पिछले दिनों दिल्ली सरकार ने घायलों की मदद करने वालों को पुरस्कृत करने का निर्णय लिया।

 उम्मीद की गई कि इनाम के लालच में ही सही, मानवीयता को बढ़ावा मिलेगा।

 ऐसे घायलों के प्राण बचाए जा सकेंगे, जिन्हें समय पर इलाज नहीं मिलता है।

 अस्पताल प्रशासन से प्रमाण पत्र मिलना और भी अच्छी बात मानी गई।

 यह प्रमाण पत्र सहृदय व्यक्ति को आत्मसंतुष्टि देगा तो औरों को भी नेक कार्य के लिए प्रोत्साहित करेगा।

 इसके बावजूद दक्षिणी दिल्ली की घटना का सामने आना शर्मनाक है।

 कहीं न कहीं यह समाज में बढ़ती संवेदनहीनता का भी परिचायक है।

 किसी का दर्द देख भी सामने वाले का दिल नहीं पसीजता।

 अगर हम किसी की मदद नहीं करेंगे तो हमारी मदद कौन करेगा।

 इसलिए जरूरतमंद की मदद करनी ही चाहिए।

 यह भारतीय संस्कृति का भी हिस्सा है।

 स्थानीय संपादकीय : दिल्ली , सौजन्य- दैनिक जागरण।

