फायदेमंद नहीं चीनी सामरिक योजनाएं (दैनिक ट्रिब्यून)।

श्रीलंका के पूर्व राष्ट्रपति महेन्दा राजपक्षे को जब विश्वास होने लगा था कि देश में लंबे समय से चल रहे रक्तरंजित तमिल जातीय संघर्ष में अंततः विजय मिलने वाली है तो उन्होंने देश के दक्षिण-पश्चिमी तट पर स्थित हम्बनटोटा बंदरगाह और आसपास के क्षेत्र को विकसित करने का निर्णय लिया।

 वे इस इलाके में बड़े पैमाने का विकास करवाकर इसे राजनीतिक तौर पर अपना अजेय गढ़ बनाना चाह रहे थे।

 राष्ट्रपति राजपक्षे की भारत के प्रति नापंसदगी को भांपकर चीन ने उन पर डोरे डालते हुए हम्बनटोटा और आसपास के क्षेत्र में अनेक किस्म की परियोजनाएं शुरू करने की पेशकश की थी।

 चीन के मन में हम्बनटोटा में भी अपने लिए ठीक वैसी ही नौसैन्य सुविधाएं प्राप्त करने का संकल्प था जैसा कि उसने पाकिस्तान के ग्वादर बंदरगाह में किया है।

लिहाजा हम्बनटोटा बंदरगाह को विकसित करने हेतु चीन ने श्रीलंका सरकार को अपने एक्सिम बैंक की मार्फत करीब-करीब व्यावसायिक दरों पर फंड मुहैया करवाने की व्यवस्था की।

 इसके तहत बंदरगाह और आसपास के क्षेत्र के विकास के लिए 1.2 बिलियन डॉलर और एक बिजली परियोजना के लिए 1.35 बिलियन डॉलर का कर्ज अलग से देना तय किया गया।

 इसके अलावा दक्षिण-एक्सप्रेस हाईवे, टेली-सिनेमा पार्क और हवाई अड्डा बनाने में भी चीन ने अपनी सहायता देना माना था।

 अपने इस निर्वाचन क्षेत्र के लिए राजपक्षे की अन्य महत्वाकांक्षाओं में उलीकी गई योजनाओं में अंतर्राष्ट्रीय खेल प्रतियोगिता के लिए स्पोर्ट्स-ज़ोन बनाने के अलावा एक अंतर्राष्ट्रीय स्तर के क्रिकेट स्टेडियम का निर्माण भी शामिल था।

अपने निर्वाचन-क्षेत्र में राजपक्षे की उलीकी गई सभी परियोजनाएं उलटे आर्थिक विफलताएं बनकर रह गई हैं।

 इसके मुकाबले अपनी सुविधाजनक स्थिति की वजह से कोलंबो बंदरगाह के जरिए भारत से आयात-निर्यात करने में कहीं ज्यादा नैसर्गिक सुगमता है।

 दूसरी तरफ हम्बनटोटा बंदरगाह की हालत आज यह है कि यहां पर भारत, जापान और दक्षिण कोरिया से पहुंचने वाले कुछ वाहनों के अलावा अंतर्राष्ट्रीय व्यापार के तहत उतरने वाली वस्तुओं की संख्या लगभग नगण्य है।

 इसे बनाने में जो कर्ज लिया गया था, उसकी किस्तें और सूद तभी चुक पाएंगे जब वहां से सालाना 65 मिलियन डॉलर का व्यापार हो पाए, लेकिन वहां से होने वाले लदान-आमद से महज 1.3 मिलियन डॉलर की वार्षिक उगाही बतौर कराधान हो पा रही है।

 इतना ही नहीं, हम्बनटोटा-हवाई अड्डे पर विदेशी हवाई कंपनियों को मुफ्त लैंडिंग की छूट देने के बावजूद वहां से शायद ही कोई हवाई जहाज आता-जाता है।

नोरोच्चोलाई ताप-बिजलीघर बनाने में जो कर्जा लिया गया था, उसकी किस्तें चुकाने में भारी मुश्किल का सामना करने वाली श्रीलंका की सरकार ने अब यह फैसला किया है कि इसे भी चीन की एक कंपनी को कर्ज के बदले बेच दिया जाए।

 इसी तरह राजपक्षे की अन्य महत्वाकांक्षी योजना दक्षिण-एक्सप्रेस हाईवे से होने वाली सालाना कमाई भी तयशुदा किस्तों का केवल एक-छठवां भाग ही है।

 वर्ष 2009 से 2014 के बीच श्रीलंका का कुल राष्ट्रीय कर्जा बढ़कर तीन गुणा हो चुका है।

 हालात ये हैं कि सरकार को कराधान से प्राप्त कुल उगाही का 90 फीसदी से ज्यादा हिस्सा लिए गए कर्ज की किस्तें चुकाने में देना पड़ रहा है।

 श्रीलंका के वित्त मंत्री करुणानायके ने घोषणा की है कि उनकी सरकार ने 1.5 बिलियन डॉलर लागत वाले हम्बनटोटा बंदरगाह के लगभग 80 फीसदी हिस्से को चीनी कंपनी को बेचना तय किया है।

 उधर चीन ने भी अपनी तरफ से इस क्षेत्र में एक नया निवेश ज़ोन बनाने की पेशकश इस बहाने से की है कि इससे होने वाली कमाई से श्रीलंका पर चढ़े कर्ज का बोझ कम हो सकेगा।

हम्बनटोटा बंदरगाह एवं आसपास के इलाके और साथ लगते औद्योगिक क्षेत्र पर स्थानीय लोगों के विरोध के बावजूद एक तरह से सारा नियंत्रण अब चीन का हो चुका है।

 श्रीलंका से आने वाली रिपोर्टों के मुताबिक जिस ‘निवेश क्षेत्र’ की बात चीन कर रहा है, दरअसल चीन की असली मंशा भारत द्वारा श्रीलंका को प्रदान की गई मुक्त-व्यापार सुविधा का लाभ उठाकर अपना व्यापार बढ़ाने की है।

यहां हमें एकदम साफ समझ लेना होना कि हम्बनटोटा बंदरगाह और इसके आसपास के इलाके का नियंत्रण चीनी हाथों में होने का सीधा मतलब होगा वहां पर चीन के नौसैनिक बेड़े और पनडुब्बियों को ठहरने और टिकने की सुविधा होना, जो कि भारत को कतई स्वीकार्य नहीं होगा क्योंकि ग्वादर और हम्बनटोटा बंदरगाहों के जरिए पाकिस्तान की मदद से चीनी नौसेना को पश्चिमी हिंद महासागर में त्वरित परिचालन की सुविधा प्राप्त हो जाएगी।

 किसी आपात या विपत्ति की स्थिति में भारत के लिए खाड़ी से देशों से आने वाली अति-महत्वपूर्ण तेल सप्लाई शृंखला को बाधित करने की क्षमता उन्हें प्राप्त होना।

वहीं ग्वादर बंदरगाह चीन-पाकिस्तान गठजोड़ में एक तेजी से उभरता हुआ नियंत्रण केंद्र बनता जा रहा है जहां से वे ईरान और अरब की खाड़ी के देशों से निर्यात होने वाले तेल एवं गैस सप्लाई लाइनों पर नियंत्रण कर सकते हैं।

 पाकिस्तान ने अपना ग्वादर बंदरगाह वर्ष 2050 तक चीन को पट्टे पर सौंप दिया है, यह एक ऐसा संधि-बिंदु होगा जहां पर चीन के जलीय सिल्क रूट का मिलन उसके थलीय सिल्क रूट से होगा।

 चीन-पाकिस्तान आर्थिक गलियारा (सीपीईसी) योजना के अंतर्गत चीन के शिनजिंयाग प्रांत को गिलगित-बाल्टिस्तान, जिसे भारत अपना हथियाया हुआ इलाका मानता है , से होकर गुजरने वाले मार्ग के जरिए पाकिस्तान के दक्षिणी तट पर स्थित ग्वादर बंदरगाह तक परिवहन मार्ग बनाना है।

हम्बनटोटा बंदरगाह के मुकाबले ग्वादर बंदरगाह परियोजना को चीन जीरो-ब्याज पर आर्थिक मदद मुहैया करवा रहा है।

 इस बंदरगाह और इसके आसपास के इलाके को विकसित करने के लिए कुल 3.5 बिलियन डॉलर का खर्च आएगा।

 यदि इसमें चीन-पाकिस्तान आर्थिक गलियारे की लागत को भी जोड़ दिया जाए तो यह रकम लगभग 51 बिलियन डॉलर बन जाएगी।

बलूचिस्तान प्रांत जहां ग्वादर बंदरगाह स्थित है, वहां इस परियोजना का खासा विरोध हो रहा है।

 इस राज्य के सैंढक जिले में तांबा और चगई जिले में सोने के खनन में चीन मदद कर रहा है।

 इन खनिजों का कुल मूल्य 70 बिलियन डॉलर आंका गया है।

 कहा जा रहा है कि बलूचिस्तान के लोगों को इस कमाई का महज 1 प्रतिशत हिस्सा ही मिल पाएगा।

 बलूचों को यह भी फिक्र है कि बंदरगाह और गलियारा योजना के चलते भारी तादाद में चीनियों समेत बाहरी लोगों की आमद होगी, जिससे उनकी सामाजिक मान्यताओं को खतरा है।

पिछले साल चीन की परमाणु पनडुब्बी पहली मर्तबा कराची बंदरगाह पर आई थी।

 हाल के दिनों में पाकिस्तान ने दावा किया है कि उसने भी पनडुब्बी से दागी जाने वाली 450 कि.मी. मारक दूरी वाली मिसाइलों का सफलतापूर्वक परीक्षण किया है।

 अतएव हम्बनटोटा और ग्वादर बंदरगाहों पर अपना नियंत्रण बनाकर चीन की नौसेना पाकिस्तान की मदद से हरमुज की खाड़ी तक अपनी आसान पहुंच बना लेगी जहां के समुद्री मार्गों से सऊदी अरब, यूएई, कतर, ईरान और इराक के कुल तेल उत्पादन की लगभग 30 प्रतिशत मात्रा अन्य देशों को जाती है।

 इससे एशिया के अनेक देशों की ऊर्जा सुरक्षा को गंभीर खतरा होगा।

, – जी. पार्थसारथी।

सौजन्य- दैनिक ट्रिब्यून।

