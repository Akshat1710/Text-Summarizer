सुधार की धार से हलकान रोजगार (दैनिक ट्रिब्यून)।

अभिषेक कुमार।

ऐसा लगता है कि सरकारों ने इस बात को तकरीबन भुला ही दिया है कि देश के नौजवानों के प्रति भी उनका कोई फर्ज बनता है।

 खासतौर से रोजी-रोजगार के लिए तैयार होती युवा पीढ़ी के लिए नये रोजगार के मौके बनाने के रूप में।

 हाल के कुछ वाकये इसकी गवाही देते हैं।

 रोजगार पैदा करने की बजाय सरकारों और अदालतों के फैसलों ने कुछ ऐसी स्थितियां बना दी हैं कि नए तो बनते नहीं, पुराने रोजगारों पर भी तलवार लटक गई है।

पहले नोटबंदी आई, फिर बूचड़खानों को बंद कराने पर अमल शुरू हुआ, बैंकों और बड़ी प्राइवेट टेलीकॉम कंपनियों का परस्पर विलय हुआ और अब हाईवे के किनारे शराब बिक्री पर प्रतिबंध लग गया।

 इन सारे फैसलों से देश-समाज को जो फायदे होने हैं, उनकी तस्वीर तो बाद में साफ होगी।

 फिलहाल तो हाल यह है कि बीते छह-सात महीनों में देश से लाखों रोजगारों का सफाया हो गया है।

केंद्र सरकार ने पिछले साल आठ नवंबर को नोटबंदी का जो ऐतिहासिक फैसला लिया था, उसका एक प्रहार जनता ने इस रूप में झेला था कि हजारों छोटी-मोटी फैक्टरियों में काम करने वाले दिहाड़ी मजदूरों को वेतन देने के लिए रकम का इंतजाम नहीं हो पाया।

 मालिकों ने उन कर्मचारियों को नौकरी से रफा-दफा करने का ही विकल्प आजमा लिया।

 यह मार सहने के बाद उम्मीद जगी थी कि जैसे ही करेंसी के सुचारु प्रवाह के रास्ते बनेंगे, रोजगार और जिंदगी ढर्रे पर लौट आएगी।

 लेकिन इसके बाद यूपी आदि राज्यों में बनी नयी सरकारों ने बूचड़खानों पर रोक लगाने का नया फरमान सुना दिया।

इस फैसले के कई सामाजिक फायदे भी गिनाए जा रहे हैं, लेकिन मीट कारोबार से लेकर चमड़े के साजोसामान बनाने वाली इंडस्ट्री अंततः इसकी चपेट में आ गई और वहां ज्यादा समझदारी इसी में दिखाई जा रही है कि बूचड़खाने और कारखाने बंद कर दिए जाएं।

 इसका असर लाजिमी तौर पर उनमें काम करने वाले हजारों लोगों पर पड़ना था और वह पड़ रहा है।

यह भी क्या दुर्योग है कि नोटबंदी और बूचड़खानों पर पाबंदी के दौर में एक अहम बैंक के साथ दूसरे सहयोगी बैंकों और कुछ प्राइवेट टेलीकॉम कंपनियों के परस्पर विलय की घटनाएं भी हुईं।

 पहली अप्रैल, 2017 को देश के सबसे बड़े बैंक भारतीय स्टेट बैंक में उसके पांच सहयोगी बैंकों यानी स्टेट बैंक ऑफ पटियाला, स्टेट बैंक ऑफ बीकानेर एंड जयपुर, स्टेट बैंक ऑफ मैसूर, स्टेट बैंक ऑफ त्रावणकोर और स्टेट बैंक ऑफ हैदराबाद का विलय हुआ।

 विलय के साथ-साथ खबर आई कि भारतीय स्टेट बैंक इन सहयोगी बैंकों की 47 फीसदी शाखाएं बंद कर देगा।

 यही नहीं, विलय में शामिल तीन बैंकों के केंद्रीय दफ्तरों को भी बंद करने की तैयारी है।

जब केंद्रीय दफ्तरों और क्षेत्रीय कार्यालयों को बंद कर दिया जाएगा, तो इसका तो सवाल ही नहीं पैदा होता कि उनमें काम करने वाले कर्मचारियों को भारतीय स्टेट बैंक अपने यहां खपाएगा।

 कुछ ऐसी ही स्थिति इधर दो टेलीकॉम कंपनियों (वोडाफोन और आइडिया) के विलय के बाद पैदा हुई हैं।

 हालांकि वोडाफोन के सीईओ ने आश्वस्त किया था कि इन कंपनियों में काम करने वालों को घबराने की जरूरत नहीं है।

 बताया गया कि इस विलय से इन कंपनियों के करीब 10,000 कर्मचारियों को नौकरी से हाथ धोना पड़ सकता है।

 कई और विलय संभावित हैं जो अंततोगत्वा नौकरियों में कटौती का ही दृश्य पैदा करेंगे।

नौकरियों के मामले में इधर रही-बची कसर राष्ट्रीय और स्टेट हाईवे पर शराबबंदी के सुप्रीम कोर्ट के फैसले ने निकाल दी है।

 देश के लगभग सभी राज्यों की आय का दूसरा और तीसरा सबसे बड़ा जरिया शराब बिक्री है, जो रोजगार भी पैदा करती है।

 इसमें अदालत के फैसले ने बड़ी सेंध लगा दी है।

 इस नए आदेश से भारत की हॉस्पिटैलिटी इंडस्ट्री में भी हड़कंप मच गया है क्योंकि इससे हजारों ऐसे रेस्तरां, मोटेल और होटल प्रभावित होंगे जो न सिर्फ हाईवे पर बल्कि उनसे थोड़ा हट कर भी बने थे और राज्यों के टैक्स कलेक्शन में बड़े भागीदार थे।

 सबसे बड़ा संकट नौकरियों पर आना है-इसका जिक्र नीति आयोग के मुखिया अमिताभ कांत ने भी किया है, उनके अनुसार इस फैसले से करीब दस लाख नौकरियों पर तलवार लटक गई है।

यह कैसी विचित्र विडंबना है कि देश और समाज की बेहतरी के लिए उठाया गया हर कदम इधर रोजगारों की बलि लेने वाला साबित हो रहा है।

 कोर्ट कहता है कि उसका फैसला राइट-टू-लाइफ पर आधारित है जो सर्वोपरि होता है।

 सरकार कहती है कि उसने जो कदम उठाए हैं, वे देश के विकास की दीर्घकालिक योजनाओं का हिस्सा हैं पर कोई यह नहीं बताता कि इन सारे उपायों से जो कामधंधे चौपट हुए, जिन लाखों लोगों को अपनी नौकरी से हाथ धोना पड़ा है-उनकी सेहत, जिंदगी और रोजी-रोजगार की फिक्र आखिर कौन करेगा।

, सौजन्य- दैनिक ट्रिब्यून।

