कूटनीति की कमजोरी (दैनिक जागरण )।

भारत और पाकिस्तान के बीच विदेश सचिव स्तरीय वार्ता को अंतिम क्षणों में टाल दिया गया।

 यह बातचीत 15 जनवरी को प्रस्तावित थी और एक दिन पूर्व दोनों देशों ने परस्पर सहमति से इसे स्थगित कर दिया।

 एक दिन पूर्व दोनों देशों के विदेश मंत्रियों ने जिस प्रकार से इसकी घोषणा की उससे कई संदेह उभरते हैं।

 मीडिया ने इस मुद्दे में गहरी रुचि दिखाई।

 उसका ध्यान पठानकोट एयरबेस पर हमले के बाद पाकिस्तान द्वारा आतंकवादियों पर की जाने वाली कार्रवाई पर था।

 मीडिया में एक सवाल प्रमुखता से गूंज रहा था कि मौलाना मसूद अजहर को ऐहतियातन हिरासत में लिया गया या उसे गिरफ्तार किया गया है।

 13 जनवरी को पाकिस्तानी और भारतीय मीडिया ने खबर दी कि मौलाना मसूद अहजर को पाकिस्तानी एजेंसियों द्वारा हिरासत में लिया गया है।

 उसके एक दिन बाद ही पाकिस्तान के विदेश मंत्रलय के प्रवक्ता ने कहा कि उन्हें इस कार्रवाई के बारे में कोई सूचना नहीं है।

 वहीं भारतीय विदेश मंत्रलय के प्रवक्ता ने कहा कि मसूद अजहर पर कार्रवाई के बारे में किसी तरह की आधिकारिक सूचना उन्हें नहीं मिली है।

 भ्रम तब और बढ़ गया जब पाकिस्तान के पंजाब प्रांत के कानून मंत्री ने एक पाकिस्तानी टीवी चैनल को दिए बयान में कहा कि अजहर को गिरफ्तार नहीं किया गया है, बल्कि उसे ऐहतियातन हिरासत में लिया गया है।

, यहां यह सवाल पूछा जा सकता है कि क्या इस तरह का संशय पैदा करने की कोई जरूरत थी।

 क्या यह किसी कूटनीतिक शैली का प्रतिफल था।

 इस मुद्दे को समझने के लिए विदेश नीति और कूटनीति के बीच के अंतर को समझने की जरूरत है।

 ये दोनों शब्द प्राय: एक दूसरे के स्थान पर प्रयोग किए जाते हैं।

 विदेश नीति का मतलब है दूसरे देशों के साथ द्विपक्षीय वार्ता करने के दौरान या अंतरराष्ट्रीय संगठनों और मंचों पर अपने देश के उद्देश्यों की रूपरेखा प्रस्तुत करना।

 इसका मकसद सभी क्षेत्रों में देश के हित की अधिक से अधिक पूर्ति करना होता है।

 राजनयिकों और दूसरे विशेषज्ञों की सलाह के आधार पर राजनीतिक नेतृत्व द्वारा विदेश नीतियां निर्धारित की जाती हैं।

 वहीं कूटनीति विदेश नीति को क्रियान्वित करने का एक तरीका है।

 इसकी जिम्मेदारी उन अनुभवी राजनयिकों के कंधों पर होती है जिनके पास अंतरराष्ट्रीय समुदाय के साथ काम करने और वार्ता करने का अनुभव होता है।

 इन दिनों बड़े राजनेता भी अपने विदेशी समकक्षों के साथ ऐसी कूटनीति करते दिखाई देने लगे हैं।

 यह भी देखा जाता है कि काफी बुद्धिमान होने के बाद भी एक राजनेता को इस तरह के कूटनीतिक रिश्ते को आगे बढ़ाने के लिए राजनयिकों पर बहुत ज्यादा निर्भर रहना पड़ता है।

, भारत की कूटनीति हमेशा से उद्देश्यपरक, गंभीर, ईमानदार और व्यवस्थित रही है।

 यह अंतिम क्षणों में वार्ता को स्थगित करने और अनावश्यक नाटक तथा संदेह पैदा करने की इजाजत नहीं देती।

 हमारी कूटनीति विदेश नीति के लक्ष्यों को हासिल करने में मदद करती रही है।

 बेहतर यही होता कि विदेश सचिव की वार्ता को टालने का फैसला तय कार्यक्रम से हफ्ते भर पहले ही लिया गया होता।

 इस तरह का निर्णय लेने से पूर्व पाकिस्तान को सूचित भी किया जा सकता था।

 ऐसा करने से हर तरह के संदेह से बचा जा सकता था।

 हमें ज्ञात होना चाहिए कि दुविधा की यह स्थिति दोनों देशों के रिश्तों को सुधारने में किसी तरह से मददगार नहीं होगी।

 इस गलत प्रक्रिया के लिए जिम्मेदार देश के राजनयिक हैं, न कि राजनेता।

 तजुर्बेकार होने के बाद भी राजनयिकों ने यह तरीका क्यों अपनाया।

 इसका जवाब उन्हें देना ही होगा।

1अब यह निर्णय हुआ है कि दोनों देशों के विदेश सचिवों की जल्द से जल्द बैठक होगी।

 स्पष्ट है कि भारत की इच्छा प्रधानमंत्री नरेंद्र मोदी की लाहौर यात्र के बाद रिश्तों में आई गर्माहट को बनाए रखने की है।

 महत्वपूर्ण प्रश्न यह है कि क्या भारत अपने विदेश सचिव को पाकिस्तान तभी भेजेगा जब वह मसूद अजहर सहित जैश-ए-मोहम्मद के दूसरे आतंकियों पर संतोषजनक कार्रवाई करेगा।

 इसमें कोई दो मत नहीं है कि आतंकवादी समूह बिना अपने आकाओं की सहमति से ऐसे हमले नहीं कर सकते।

 ऐसे में पाकिस्तान को कार्रवाई कर यह दिखाना होगा कि वह मसूद अजहर के खिलाफ सख्त है और उसके द्वारा संचालित आतंकी समूह को जड़मूल से खत्म करने की इच्छा रखता है।

 भारत को आगे बढ़कर पाकिस्तान से यह भी कहना चाहिए कि वह इस बात की जांच करे कि कहीं पठानकोट हमले में उसकी सेना और खुफिया एजेंसियों की कोई भूमिका तो नहीं थी।

 यह विदेश सचिव के पाकिस्तान की यात्र करने से पहले हो जाना चाहिए।

 बैठक जल्द करने की कोई जरूरत नहीं है।

, ऐसी खबर है कि भारत और पाकिस्तान के राष्ट्रीय सुरक्षा सलाहकार पठानकोट हमले और आतंकवाद के मुद्दे पर संपर्क में रहेंगे।

 भारत-पाकिस्तान संबंधों को आतंकवाद से अलग रखने का यह स्पष्ट प्रयास है।

 इस तरह का प्रयास 2006 में संयुक्त आतंकवाद रोधी तंत्र बनाकर तत्कालीन प्रधानमंत्री मनमोहन सिंह द्वारा भी किया गया था।

 हालांकि वह प्रयास सार्थक नहीं हो पाया।

 भारत की उम्मीद यह है कि इस बार यह इसलिए सफल होगी, क्योंकि संपर्क शीर्ष स्तर पर है और खुफिया सूचनाओं के त्वरित आदान-प्रदान का निर्णय लिया गया है।

 लेकिन सवाल यही है कि क्या वाकई ऐसा होगा।

 इन सबसे यही संकेत मिलता है कि भारत सीमा पार से संचालित आतंकवाद को सामरिक खतरा और चुनौती नहीं मान रहा है।

 इसके बजाय भारत ने इसे राजनीतिक समस्या की श्रेणी में रखा है।

 इसका अर्थ हुआ कि इसे खत्म करने के लिए सभी राष्ट्रीय विकल्पों को नहीं आजमाया जाएगा।

 दूसरे शब्दों में, इसके लिए सिर्फ संवाद को माध्यम बनाया जाएगा।

, अब यह भरोसा किया जा रहा है कि पाकिस्तानी सेना और प्रधानमंत्री नवाज शरीफ, दोनों भारत से अच्छे रिश्ते के इच्छुक हैं।

 हालांकि अभी तक इसके कोई प्रमाण नहीं दिखे हैं कि सेना ने आतंकवाद के प्रति अपने रुख में बदलाव कर लिया है।

 पाकिस्तान ने कहा है कि वह अपने विशेष जांच दल को पठानकोट हमले की जांच के लिए भारत भेजना चाहेगा।

 विदेश मंत्रलय के प्रवक्ता ने कहा कि भारत उनकी टीम का स्वागत करेगा, लेकिन वह यहां कब आएगी और किस तरह से जांच करेगी, इसका खाका भारत बाद में तय करेगा।

 तथ्य यह है कि पाकिस्तानी टीम के लिए जांच की रूपरेखा तय करना आसान नहीं होगा।

 रक्षामंत्री मनोहर पर्रिकर ने कहा है कि पाकिस्तान के जांच दल को पठानकोट एयरबेस के अंदर जाने की इजाजत नहीं दी जाएगी।

 इससे एक बार फिर कूटनीति का सवाल खड़ा होता है।

 हड़बड़ी में यह कहने कि पाकिस्तानी जांच दल भारत आ सकता है, के बजाय बेहतर यह होता कि भारत की ओर से यह टिप्पणी की जाती कि दोनों देशों के लिए संतोषजनक तौर-तरीके तय करने के लिए भारत पाकिस्तान से संपर्क करेगा।

 भारतीय राजनयिकों को अतीत के अनुभवों से सीखना चाहिए और सिर्फ आशावाद के बहाव में नहीं बह जाना चाहिए।

,  , सौजन्य :-दैनिक जागरण ,20.01.2016,विवेक काटजू।

