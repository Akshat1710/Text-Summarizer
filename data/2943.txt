अच्छी पहल (दैनिक जागरण)।

 =": #0000;"निजी शिक्षकों की दो महीने तक सेवा लेने से निश्चित रूप से सरकारी स्कूलों में पढ़ रहे मैट्रिक व इंटर के विद्यार्थियों को गणित, विज्ञान और अंग्र्रेजी विषय में लाभ मिलेगा, लेकिन यह स्थायी समाधान नहीं है।

 सरकारी स्कूलों में गुणवत्तापूर्ण शिक्षा के लिए शिक्षकों की कमी को दूर करना ही होगा।

, राज्य सरकार ने पिछले वर्ष के मैट्रिक और इंटर के परीक्षा परिणाम को ध्यान में रखकर विद्यार्थियों की मदद के लिए अच्छी पहल की है।

 विशेषकर विज्ञान, गणित और अंग्र्रेजी विषय के विद्यार्थियों के लिए प्राइवेट स्कूलों के शिक्षकों की उपलब्धता का आदेश दिया गया है।

 माध्यमिक शिक्षा निदेशालय ने इसकी कार्ययोजना जारी कर दी है।

 ये शिक्षक दो माह तक सेवा देंगे।

 इसके एवज में एक दिन में प्रति शिक्षक तीन सौ रुपये भुगतान की व्यवस्था की गई है।

 यह राशि शिक्षक कल्याण कोष से दी जाएगी।

 मैट्रिक और इंटर स्तरीय स्कूलों में इन विषयों के शिक्षकों की कमी को देखते हुए इसे राहत के रूप में देखा जा रहा है।

 राज्य सरकार परीक्षा के दौरान कदाचार पर अंकुश के लिए तमाम उपाय कर रही है।

 यह जरूरी है कि राज्य से किसी भी प्रकार के शैक्षणिक प्रमाणपत्र लेने वाले अभ्यर्थी पर प्रदेश के बाहर कोई सवाल खड़े न हों।

 हाल के वर्षों में बड़ी संख्या में ऐसी शिकायतें मिली थीं।

 इस वजह से मेहनत कर प्रमाणपत्र हासिल करने वाले अभ्यर्थियों को भी परेशानी का सामना करना पड़ा था।

 जाहिर है, परीक्षा परिणाम की गुणवत्ता बनाए रखने के लिए संसाधनों को भी बढ़ाना होगा।

 शिक्षकों की कमी न रहे, इस दिशा में त्वरित कार्रवाई की जरूरत है।

 यदि इस मानक पर सरकारी विद्यालय खुद को दुरुस्त कर लेते हैं तो निजी स्कूलों की ओर लोगों का झुकाव खुद ब खुद कम होता जाएगा।

 एक लंबे समय से इस महत्वपूर्ण बिंदु पर गंभीरता न बरते जाने के कारण ही सरकारी विद्यालयों के प्रति लोग उदासीन होते चले गए।

 यदि पूर्व की सरकारें बढ़ती जनसंख्या के अनुपात में विद्यालयों की स्थापना और सेवानिवृत्त हो रहे शिक्षकों की बहाली के प्रति संजीदा रहतीं तो आज यह नौबत न आती।

 फिलहाल राज्य सरकार सचेत है और विद्यार्थियों को बेहतर संसाधन के साथ-साथ गुणवत्तापूर्ण शिक्षा देने के प्रति सक्रिय है।

 उम्मीद की जानी चाहिए कि सरकारी विद्यालयों का गौरव पुन: स्थापित होगा और शिक्षकों की कमी की भरपाई करने में सरकार कोई कसर नहीं छोड़ेगी।

 स्थानीय संपादकीय : बिहार ।

सौजन्य- दैनिक जागरण।

