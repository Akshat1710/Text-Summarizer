दिल्ली में पूर्वोत्तर की आवाज(अमर उजाला)।

राष्ट्रीय राजनीति में पूर्वोत्तर की प्रभावी आवाज पूर्णो एगिटोक संगमा के देहावसान से खामोश तो हो ही गई है, यह एक ऐसे व्यक्तित्व का जाना भी है, जिसने बेहद गरीबी से उठकर मूल्यों की राजनीति करते हुए मेघालय से दिल्ली तक अपनी छाप छोड़ी।

 सोनिया गांधी के विदेशी मूल के मुद्दे पर कांग्रेस छोड़ने वाले दूसरे लोग कांग्रेस के करीब चले गए, पर संगमा ने अंत तक उस पार्टी से दूरी बनाए रखी।

 प्रणब मुखर्जी के खिलाफ राष्ट्रपति चुनाव लड़ने का फैसला तो उस जिद का चरम था।

 अलबत्ता संगमा अपनी जिस खासियत के कारण याद रखे जाएंगे, वह थी, थोड़े समय में बड़ा छाप छोड़ने की उनकी काबिलियत।

 वह बमुश्किल दो साल मेघालय के मुख्यमंत्री थे, पर उस दौरान राजनेता, ठेकेदार, इंजीनियर के भ्रष्ट गठजोड़ को खत्म करने में उन्होंने प्रभावी भूमिका निभाई थी।

 वर्ष 2008 में वापस राज्य की राजनीति में लौटने के बाद भी मेघालय की बेहतरी की उन्होंने योजनाएं बनाईं।

 केंद्र की राजनीति में श्रम मंत्री रहते हुए अपनी संवेदनशीलता से हड़ताल कम करवाने में उन्होंने बहुत काम किया, जिसका जिक्र कम ही होता है।

, लोकसभाध्यक्ष का उनका कार्यकाल भी छोटा, महज दो साल का, था, पर अपनी उस भूमिका का उन्होंने जैसा निर्वाह किया, उसकी मिसाल आज भी दी जाती है।

 संसदीय दक्षता और प्रक्रियाओं के अगाध ज्ञान से प्राप्त नैतिक बल के जरिये वह नियमों का पालन न करने वालों को चुप कराते थे, तो अपनी भोली मुस्कान से तनावपूर्ण माहौल को सामान्य बना देते थे।

 उस दौरान स्त्री सशक्तिकरण पर संसद में स्थायी समिति बनी और महिला आरक्षण को बल मिला, तो इसका सर्वाधिक श्रेय मातृसत्तात्मक समाज से आए संगमा को जाता है।

 हालांकि अपनी बेटी और बेटों को राजनीति में लाकर वंशवादी राजनीति का परिचय उन्होंने भी दिया, पर पूर्वोत्तर की एक अनजान जगह से राष्ट्रीय राजनीति में अपनी जगह बनाने की उनकी उपलब्धि कहीं बड़ी है।

 जब राजनीति में दुर्योग से भोलापन, ईमानदारी और अनुशासन के पालन के दृष्टांत कम होते जा रहे हैं, तब गारो हिल्स के इस विनम्र, हंसमुख और जमीन से उठे राजनेता का जाना उदास करता है।

जब राजनीति में भोलापन, ईमानदारी और अनुशासन के पालन के दृष्टांत कम होते जा रहे हैं, तब गारो हिल्स के इस विनम्र, हंसमुख और जमीन से उठे राजनेता का जाना उदास करता है।

,  , सौजन्य-अमर उजाला ,5.03.2016।

