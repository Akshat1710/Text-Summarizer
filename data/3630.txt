टैक्स में छूट से ही बचेंगे छोटे उद्योग (दैनिक ट्रिब्यून)।

देश में रोजगार की स्थिति यूपीए के कार्यकाल से ही बिगड़ती आ रही है।

 लेबर ब्यूरो के आंकड़ों के अनुसार वर्ष 2011 में 9 लाख रोजगार उत्पन्न हुए थे।

 2013 में ये घटकर 4 लाख रह गये।

 2015 में मात्र 1,35,000 रोजगार उत्पन्न हुए।

 वर्तमान में रोजगार सृजन की बिगड़ती स्थिति का संकेत छोटे उद्योगों के हालात से मिल जाता है।

 देश में अधिकतम रोजगार छोटे उद्योगों में ही उत्पन्न होते हैं।

 जनवरी 2016 में इन्हें दिये जाने वाले ऋण में 2.4 प्रतिशत की वृद्धि हुई थी।

 जून 2016 में इस रकम में 3.8 प्रतिशत की गिरावट आयी है।

 इससे स्पष्ट है कि रोजगार की बिगड़ती स्थिति जारी है।

छोटे उद्योगों द्वारा अधिकतर कार्यों को श्रमिकों से कराया जाता है।

 जैसे गुड़ बनाने के छोटे कारखाने में गन्ने को मशीन में डालना, खोई को फैलाना एवं भट्ठी में झोंकना इत्यादि कार्य श्रमिकों के द्वारा कराया जाता है।

 चीनी मिल में ये सब कार्य मशीनों से किया जाता है।

 रोजगार सृजन छोटे उद्योगों का प्रथम सकारात्मक पक्ष है।

 इनका दूसरा गुण यह है कि ये नये उद्यमियों को ट्रेनिंग देने की लेबोरेटरी होते हैं।

 धीरूभाई अम्बानी किसी समय छोटे उद्यमी थे।

उद्यमिता के विकास के लिये छोटे उद्योगों का जीवित रहना जरूरी है।

 इनका तीसरा गुण है कि ये हल्के एवं चपल होते हैं।

 जैसे गत्ते के डिब्बे बनाने के कारखाने को ले लें।

 छोटे कारखानों के लिये संभव होता है कि अलग-अलग साइज के 100-100 डिब्बे बनाकर सप्लाई कर सकें।

 बड़े उद्योगों में एक साइज के एक लाख डिब्बे बनते हैं।

 उनके लिये छोटे आर्डर सप्लाई करना कठिन होता है।

 किन्तु छोटे उद्योग ऐसे आर्डर को मूर्त रूप देकर विकास को गति देते हैं।

 हां इतना जरूर है कि छोटे उद्योगों की उत्पादन लागत ज्यादा आती है।

 इनके द्वारा छोटी मशीनों का उपयोग किया जाता है, जिनकी गुणवत्ता कमजोर होती है।

 जैसे गुड़ के कारखाने में गन्ने से लगभग 7 प्रतिशत गुड़ बनाया जाता है जबकि चीनी के कारखाने में 10 प्रतिशत चीनी बनाई जाती है।

छोटे उद्योगों को कच्चा माल कम मात्रा में खरीदना होता है।

 थोक खरीद की तुलना में यह महंगा पड़ता है।

 जैसे डिब्बे बनाने के छोटे कारखाने द्वारा कागज फुटकर बाजार से खरीदा जाता है जबकि बड़े उद्योग कागज बनाने वाले कारखाने से बल्क में सीधे खरीद लेते हैं।

 छोटे उद्योग पुरानी तकनीकों का उपयोग करते हैं, इनमें कार्यरत श्रमिकों की कार्यकुशलता कम होती है, क्वालिटी कन्ट्रोल के उपकरणों का अभाव रहता है।

 इन अनेक कारणों से छोटे उद्योगों की लागत ज्यादा आती है।

 छोटे उद्योगों को बाजार में बड़े उद्योगों की प्रतिस्पर्धा में सीधा छोड़ दिया जाये तो ये बन्दप्राय हो जायेंगे।

 ऐसे में इनके द्वारा हो रहे रोजगार सृजन तथा उद्यमिता विकास से देश वंचित रह जायेगा।

छोटे उद्योगों के इस योगदान को देखते हुए आज तक की सरकारें इन्हें नरम दृष्टि से देखती रही हैं।

 वर्तमान नियमों के अनुसार 1.5 करोड़ रु. तक का कारोबार करने वाली छोटी इकाइयों को एक्साइज ड्यूटी अदा नहीं करनी होती।

 सेल टैक्स में भी अलग-अलग राज्यों में अलग-अलग स्तर की छूट इन्हें उपलब्ध है।

 इनके द्वारा बड़ी मात्रा में लेनदेन नगद में किया जाता है।

 इस पर टैक्स अदा नहीं किया जाता।

 नगद में कारोबार करने तथा टैक्स में छूट के कारण छोटे उद्योग महंगा माल बनाकर भी जीवित हैं।

 टैक्स की इस बचत के कारण बड़े उद्योगों के सामने ये टिक पाते हैं।

 मसलन बड़े उद्योग द्वारा एक गत्ते के डिब्बे को 20 रु. में बनाया जाता है।

 उस पर 5 रु. का टैक्स अदा करके 25 रु. में बेचा जाता है।

 छोटे उद्योग द्वारा वही डिब्बा 25 रु. में बनाया जाता है परन्तु नगद में कारोबार करने के कारण टैक्स अदा नहीं किया जाता और 25 रु. में ही बेच दिया जाता है।

 छोटे उद्योगों के जीवित रहने में नगद कारोबार की अहम भूमिका है।

नोटबंदी के बाद छोटे उद्योगों के लिये नगद में कारोबार करना कठिन होता जा रहा है।

 सरकार का उद्देश्य है कि देश में सभी लेनदेन बैंक के माध्यम से हों, जिससे टैक्स की चोरी बन्द हो।

 परन्तु इसका परिणाम होगा कि छोटे उद्योगों को केवल टैक्स की दर में छूट का लाभ मिलेगा।

 नगद कारोबार के कारण हो रही टैक्स की बचत से ये वंचित हो जायेंगे।

 पूर्व में जो कारोबार नगद में किया जा रहा था, वह आगे टैक्स के दायरे में आ जायेंगे।

 वे बड़े उद्योगों के सामने खड़े नहीं हो पायेंगे।

इस प्रकार नोटबन्दी ने छोटे उद्योगों के अस्तित्व को कठिन बना दिया है।

 छोटे उद्योगों को जीवित रखने लिये सरकार को जीएसटी में इन्हें भारी छूट देनी होगी।

 वर्तमान 1.5 करोड़ रु. की सीमा को बढ़ाकर कम से कम 5 करोड़ रु. करना चाहिये।

 तब छोटे उद्योगों पर नगद कारोबार बंद करने से टैक्स का बोझ नहीं बढ़ेगा और ये जीवित रहेंगे तथा रोजगार सृजन की सार्थक भूमिका निभाते रहेंगे।

इस पृष्ठभूमि में सरकार द्वारा इनके पक्ष में उठाये जाने वाले कदमों का मूल्यांकन किया जा सकता है।

 छोटे उद्योगों के मंत्री कलराज मिश्र ने इस दिशा में सरकार द्वारा उठाये गये चार कदम गिनाये हैं।

 पहला सार्वजनिक इकाइयों के लिये अनिवार्य बनाया गया है कि खरीद के एक हिस्से को छोटी इकाइयों से ही खरीदें।

 यह कदम सही दिशा में है।

 परन्तु जानकार बताते हैं कि सार्वजनिक इकाइयों द्वारा इस नियम का पालन कम ही किया जाता है।

 अतः इस व्यवस्था को कानूनी रूप देना जरूरी है।

 दूसरा कदम छोटे उद्योगों के क्लस्टर बनाने का है।

 एक ही प्रकार के छोटे उद्योगों के लिये किसी स्थान पर सामूहिक व्यवस्थायें सरकार द्वारा बनाई जा रही हैं जैसे क्वालिटी कन्ट्रोल की लेबोरेटरी अथवा गंदे पानी को साफ करने के संयंत्र।

 यह कदम भी सही दिशा में है।

 इससे छोटे उद्योग की उत्पादन लागत में कुछ कमी आ जायेगी।

 परन्तु यह ऊंट के मुंह में जीरा सरीखा है।

 टैक्स के बोझ की तुलना में क्लस्टर सुविधाओं का लाभ न्यून है।

तीसरा कदम सरकार का रोजगार सृजन कार्यक्रम है।

 इसके अंतर्गत उद्योगों द्वारा नये श्रमिकों को देय प्राविडेन्ट फन्ड में कुछ सब्सिडी दी जाती है।

 यह कदम भी सही दिशा में है।

 परन्तु इस कदम की सार्थकता तब ही है जब नये रोजगार बनाये जायें।

 वर्तमान में इनके लिये पुराने स्तर पर जीवित रहना ही कठिन हो रहा है।

 चौथा कदम स्किल डेवलेपमेंट का है।

 देश में पहले ही तमाम शिक्षित बेरोजगार हैं।

 आईटीआई से उत्तीर्ण युवक भी नौकरी को तरस रहे हैं।

 ऐसे में 4-6 सप्ताह के स्किल डेवलेपमेंट के कोर्स की सार्थकता पर क्या विश्वास किया जाये।

सरकार द्वारा उठाये गये कदम सही परन्तु अपर्याप्त हैं।

 छोटे उद्योगों की मुख्य समस्या टैक्स दरों की है।

 इसे सुलझाने के बाद ही अन्य कदमों की सार्थकता है।

 सरकार को समझना चाहिये कि छोटे उद्योग देश की अर्थव्यवस्था में अहम सार्थक भूमिका निभाते हैं।

 इन्हें जीवित रखने के लिये टैक्स की दरों में छूट को बढ़ाना अनिवार्य होगा।

सौजन्य- दैनिक ट्रिब्यून।

