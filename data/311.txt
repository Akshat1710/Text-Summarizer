दक्षेस को छोड़ने का समय (दैनिक जागरण)।

प्रधानमंत्री के पाकिस्तान अधिकृत कश्मीर के बयान से स्पष्ट हो गया है कि भारत एवं पाकिस्तान के बीच खाई बढ़ती जा रही है।

 भारत का प्रयास रहा है कि कश्मीर मुद्दे को किनारे रखते हुए दोनों देशों के बीच व्यापारिक संबंधों को बढ़ाया जाए।

 सोच थी कि व्यापार बढ़ेगा तो दानों देश एक-दूसरे से लाभान्वित होंगे।

 दोनों के बीच सौहाद्र्रपूर्ण वातावरण बनेगा।

 इस सौहार्द्रपूर्ण वातावरण में धीरे-धीरे कश्मीर का हल भी खोज लिया जाएगा।

 इसलिए भारत ने सार्क यानी दक्षेस के अंतर्गत व्यापार बढ़ाने के प्रयास किए हैं।

 लेकिन पाकिस्तान दूसरा राग अलाप रहा है।

 पाकिस्तान के विदेश मंत्रलय के प्रवक्ता ने कहा कि भारत और पाकिस्तान के बीच कश्मीर एक अहम मुद्दा है।

 अब तक भारत कह रहा था व्यापार व्यापार, जबकि पाकिस्तान अलाप रहा था कश्मीर कश्मीर।

 अब दोनों कश्मीर कश्मीर अलाप रहे हैं।

1985 में दक्षिण एशिया के देशों ने दक्षिण एशिया क्षेत्रीय सहयोग संगठन बनाया था, जिसे दक्षेस नाम से जाना जाता है।

 इस संगठन के सदस्य हैं पाकिस्तान, नेपाल, भूटान, श्रीलंका, मालदीव और भारत।

 दक्षेस की परिधि में हमारे व्यापारिक संबंधों के बढ़ने की संभावना कम ही है।

 दक्षिण एशिया के दूसरे देशों ने इस बात को पहले ही समझ लिया है।

 श्रीलंका के विदेश व्यापार मंत्री ने कहा है कि श्रीलंका की सरकार का प्रयास है कि पाकिस्तान तथा भारत के साथ द्विपक्षीय व्यापार समझौतों को और गहरा बनाया जाए।

 दूसरे क्षेत्रीय देशों जैसे चीन, सिंगापुर के साथ भी द्विपक्षीय समझौतों को संपन्न करने के प्रयास किए जा रहे हैं।

 पाकिस्तान ने भी चीन, मलेशिया तथा श्रीलंका के साथ द्विपक्षीय समझौते संपन्न किए हैं।

 हाल में पाकिस्तान तथा चीन के बीच चीन-पाकिस्तान आर्थिक कोरिडोर बनाने का समझौता हुआ है।

 इस पर पाकिस्तान के प्रधानमंत्री नवाज शरीफ ने कहा कि समय के साथ हमारे चीन के साथ संबंध प्रगाढ़ हुए हैं।

 चीन-पाकिस्तान आर्थिक कोरिडोर इन संबंधों को नए स्तर पर ले जाएगा और क्षेत्रीय शांति तथा समृद्धि स्थापित करेगा।

 स्पष्ट है कि दक्षिण एशिया के देशों ने सार्क में विद्यमान कश्मीर के मौलिक गतिरोध को समझ लिया है और दक्षेस को किनारे करते हुए वे आपसी द्विपक्षीय समझौते संपन्न कर रहे हैं।

दक्षिण एशिया के सामने एक तरफ पाकिस्तान-चीन गठबंधन है, जबकि दूसरी तरफ भारत है।

 श्रीलंका ने पाकिस्तान के साथ मुक्त व्यापार समझौता किया है।

 बांग्लादेश को सहायता देकर चीन अपनी पैठ बना रहा है।

 नेपाल के निवर्तमान प्रधानमंत्री केपी शर्मा ओली का स्पष्ट झुकाव चीन की तरफ था।

 वर्तमान प्रधानमंत्री पुष्प कमल दहल ‘प्रचंड’ का झुकाव भी चीन की ओर है, परंतु कुछ नरम है।

 हमारे लिए जरूरी है कि श्रीलंका, बांग्लादेश तथा नेपाल को पाकिस्तान-चीन गठबंधन से विमुख करके भारत के साथ जोड़ें।

 हमें दक्षेस को त्याग देना चाहिए और बंगाल की खाड़ी के तटवर्ती देशों का नया मुक्त व्यापार क्षेत्र बनाना चाहिए।

 इसमें नेपाल, भूटान, बांग्लादेश एवं श्रीलंका के साथ म्यांमार को भी जोड़ा जा सकता है।

 वर्तमान समय इस कार्य के लिए उपयुक्त है।

 1985 में सार्क की स्थापना के समय दक्षिण एशिया के तीन प्रमुख देशों में भारत विरोधी नेता सत्तारूढ़ थे।

 आज हमारे पड़ोसी देशों में भारत के प्रति सौहार्द्र रखने वाले नेता सत्तारूढ़ हैं।

 बांग्लादेश में शेख हसीना, श्रीलंका में रानिल विक्रमसिंघे तथा नेपाल में प्रचंड।

 इस अनुकूल वातावरण का लाभ उठाते हुए समय रहते इन देशों के साथ गहरा मुक्त व्यापार समझौता करना चाहिए।

, जिससे ये सदा के लिए हमारे दायरे में आ जाएं।

अब तक के मुक्त व्यापार समझौते मुख्यत: माल और सेवाओं के मुक्त आवागमन तक सीमित रहे हैं।

 हर देश एक सूची बनाता है।

 इस सूची में लिखे गए माल के आवागमन पर शून्य अथवा न्यूनतम दर से आयात कर लगाए जाते हैं।

 इससे आपसी व्यापार बढ़ता है और दोनों देश लाभान्वित होते हैं।

 जैसे भारत से प्याज, केमिकल एवं मशीनें बांग्लादेश को निर्यात की जाती हैं और बांग्लादेश से कपड़ा आयात किया जाता है।

 व्यापारिक संबंध लाभप्रद हैं, लेकिन इनका दायरा सीमित है।

 इस प्रकार के व्यापार में कभी भी रोड़ा लगाया जा सकता है।

 जैसे पूर्व में भारत ने बांग्लादेश में बने कपड़ों को शून्य आयात कर पर आयात करने दिया था, लेकिन 2013 में इनके आयात पर 12.5 प्रतिशत का आयात कर लगा दिया था।

 इन समझौतों को गहरा बनाने के लिये हमें श्रम के मुक्त आवागमन पर विचार करना होगा, जैसा कि यूरोपीय यूनियन में व्यवस्था है।

 इस प्रकार के समझौते में हर सदस्य देश के श्रमिकों को दूसरे सदस्य देशों में काम करने की छूट मिल जाती है।

 आज बांग्लादेश और नेपाल से लाखों श्रमिक गैर कानूनी तरीके से भारत में प्रवेश कर रहे हैं।

 इन्हें वर्क परमिट जारी किया जाए।

 माल का मुक्त आवागमन भी सर्वव्यापी बनाया जा सकता है।

 इसे सूचीबद्ध वस्तुओं तक सीमित रखने पर पुनर्विचार करना होगा।

 ऐसे समझौते के लाभ-हानि, दोनों हैं।

 लाभ हमारे मध्यमवर्गीय कर्मियों को मिलेगा।

 इनके लिए सदस्य देशों में कार्य करने के अवसर खुल जाएंगें।

 हमारे उद्यमियों को भी लाभ होगा।

 ये बांग्लादेश एवं श्रीलंका में कारखाने लगा सकेंगे।

 नुकसान हमारे आम आदमी को होगा।

 बांग्लादेश से भारी संख्या में श्रमिक भारत में प्रवेश करेंगे।

 भारतीय बाजार में श्रम की सप्लाई बढ़ेगी और हमारे श्रमिक के वेतन गिरेंगे।

 ध्यान दिला दें कि हमारे श्रमिक के वेतन में यह गिरावट माल के मुक्त व्यापार से भी हो ही रही है।

 हमारे निर्यातों में पिछले दो वर्षो में लगातार गिरावट आने का मुख्य कारण बांग्लादेश द्वारा विश्व बाजार में सस्ते कपड़े बेचे जाना है।

 भारत में वेतन ऊंचे होने से भारत के निर्माता निर्यात नहीं कर पा रहे हैं।

 इस क्षेत्र में भारतीय श्रमिक के रोजगार सिकुड़ रहे हैं।

 अत: मुक्त व्यापार एवं श्रमिकों के मुक्त आवागमन, दोनों से ही भारतीय श्रमिक को हानि होती है।

श्रमिकों के मुक्त आवागमन से हमें मुख्य लाभ वैश्विक राजनीतिक पैठ का है।

 यूरोपीय यूनियन के देशों की विश्व समुदाय में अकेले पैठ न्यून थी, जो कि यूरोपीय यूनियन के माध्यम से बहुत बढ़ गई है।

 इसी प्रकार यदि बंगाल की खाड़ी के देश आपस में जुड़ जाते हैं तो हमारी वैश्विक पैठ में भारी इजाफा होगा।

 पाकिस्तान का मुद्दा धुंधला पड़ जाएगा।

 मुङो कुछ माह पूर्व भूटान जाने का अवसर मिला था।

 वहां भारत से श्रमिक भारी मात्र में प्रवेश कर रहे हैं, जिसके कारण भूटानी श्रमिकों के वेतन दबाव में हैं।

 मैंने वहां लोगों से पूछा वे भारतीय श्रमिकों के प्रवेश का विरोध क्यों नहीं करते हैं।

 उन्होंने उत्तर दिया कि बौद्ध विचारधारा के अनुसार यदि हम भारतीय श्रमिकों का हित करेंगे तो वह लाभ घूमकर अन्य तरीकों से हमें वापस मिल जाएगा।

 इसी तर्ज पर हमें बंगाल की खाड़ी में श्रमिकों के मुक्त पलायन की ओर बढ़ने पर गंभीर विचार करना चाहिए।

लेखक :- भरत झुनझुनवाला ( आर्थिक मामलों के विशेषज्ञ हैं और आइआइएम बेंगलुरु में प्रोफेसर रह चुके हैं)।

सौजन्य :- दैनिक जागरण, 16-08-2016।

