चिंता की बात (दैनिक जागरण)।

दिल्ली के अस्पतालों में इलाज को लेकर हुए एक अध्ययन में निजी अस्पतालों की लापरवाही सामने आना चिंता की बात है।

 अध्ययन में पाया गया है कि मरीजों को दवा देने से लेकर सर्जरी तक में लापरवाही होती है।

 उपभोक्ता अदालतों में दर्ज इलाज में लापरवाही के मामलों में 89 फीसद निजी अस्पतालों से संबंधित हैं।

 यह बात अलग है कि इनमें से 31 फीसद मामलों में ही इलाज में लापरवाही साबित हुई है।

, सवाल यह है कि ऐसा क्यों है।

 क्या वजह है कि निजी अस्पताल पैसे लेने के बावजूद मरीजों की सही से देखभाल नहीं करते।

 इस बारे में सरकार और निजी अस्पतालों के प्रबंधन को सोचने की जरूरत है।

 सरकार को इस बारे में नियम बनाना चाहिए और स्वास्थ्य विभाग को चाहिए कि वह समय-समय पर इन अस्पतालों की जांच करे।

 जब तक निजी अस्पतालों पर सख्ती नहीं की जाएगी इस तरह की समस्या खत्म नहीं होगी और पैसे देकर भी लोग सही इलाज नहीं करा सकेंगे।

, दरअसल, राजधानी में निजी अस्पतालों के खुलने के बाद यह उम्मीद की जा रही थी कि सरकारी अस्पतालों पर मरीजों का बोझ कम होगा।

 यह भी उम्मीद थी कि इनमें लोगों को बेहतर इलाज की सुविधा उपलब्ध होगी, क्योंकि निजी अस्पताल अपनी साख बनाने के लिए किसी तरह की लापरवाही नहीं करेंगे, लेकिन वास्तविक स्थिति कुछ अलग है।

 हालात यह हैं कि इलाज में कोताही की बात आए दिन सामने आती रहती है।

 इसे लेकर डाक्टरों और मरीजों के परिजनों के बीच नोकझोंक से बढ़कर बात हाथापाई तक पहुंच जाती है।

, लापरवाही का अंदाजा इसी से लगाया जा सकता है कि पिछले साल साकेत स्थित एक निजी अस्पताल ने मरीज के परिजनों की सहमति लिए बगैर ही उसकी दोनों कलाई और पैरों के तलवे काट दिए थे।

 वहीं, एक अन्य अस्पताल ने बेड खाली नहीं होने का बहाना बनाकर डेंगू से पीड़ित एक बच्चे को भर्ती करने से इन्कार कर दिया था।

 इसके बाद बच्चे की मौत हो गई थी।

 इस मामले में दो और अस्पतालों ने भी ऐसा ही किया था।

 बच्चे की मौत के बाद उसके माता-पिता ने चौथी मंजिल से कूदकर आत्महत्या कर ली थी।

 इसके बाद सरकार ने सख्त कदम उठाने की बात कही, लेकिन ये अस्पताल आज भी काम कर रहे हैं।

, अब सवाल यह है कि आखिर निजी अस्पताल इस तरह किसी की जिंदगी से कैसे खिलवाड़ कर रहे हैं।

 दरअसल, निजी अस्पताल सिर्फ और सिर्फ अपनी तिजोरी भरने में लगे रहते हैं।

 इन्हें किसी की जान की कोई चिंता नहीं होती।

 सरकार को इस पर अंकुश लगाना ही चाहिए ताकि इन्हें सबक मिल सके।

, स्थानीय संपादकीय : दिल्ली, सौजन्य – दैनिक जागरण, 10-12-2016।

