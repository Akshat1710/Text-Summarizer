संपादकीयः पानी और पंचाट (जनसत्ता)।

गुरुवार को लोकसभा में सरकार ने बताया कि अंतर-राज्यीय जल विवादों के समाधान के लिए राष्ट्रीय स्तर पर एक ट्रिब्यूनल यानी न्यायाधिकरण बनाने का प्रस्ताव है।

 असल में इस दिशा में सरकार एक संशोधन विधेयक के रूप में पहलकदमी कर चुकी है।

 राज्यों के पानी के झगड़ों को सुलझाने के लिए अंतर-राज्य जल विवाद अधिनियम, 1956 बना था।

 इसी अधिनियम के तहत कई न्यायाधिकरण या पंचाट बने।

 अब राष्ट्रीय स्तर पर एक पंचाट की स्थापना की जरूरत सरकार को क्यों महसूस हुई।

 जैसा कि संशोधन विधेयक लाते हुए सरकार ने कहा भी है, अब तक जो अलग-अलग पंचाट बने, वे विवाद सुलझाने में नाकाम रहे हैं।

 दूसरे, राज्यों के बीच पानी के झगड़े और बढ़ने के अंदेशे हैं।

 ऐसे में अंतर-राज्य जल विवादों के हल के लिए राष्ट्रीय पंचाट के गठन के औचित्य से इनकार नहीं किया जा सकता।

 पर सवाल है कि प्रस्तावित पंचाट कितना कारगर हो पाएगा।

 इसके कई पीठ होंगे।

 पंचाट के मुखिया का कार्यकाल पांच साल का होगा।

 पंचाट की तकनीकी मदद के लिए विशेषज्ञों की नियुक्ति की जाएगी और शिकायतों या विवादों के सौहार्दपूर्ण समाधान के लिए एक समिति होगी, जिसका गठन केंद्र सरकार करेगी।

अब तक के अनुभवों को देखते हुए फैसले की खातिर साढ़े चार साल की समय-सीमा तय की गई है।

 पंचाट का फैसला अंतिम और राज्यों के लिए बाध्यकारी होगा।

 इन प्रावधानों से लगता है कि प्रस्तावित पंचाट रामबाण साबित होगा।

 क्या ऐसा हो पाएगा।

 संशोधन विधेयक आते ही एतराज शुरू हो गए हैं।

 मसलन, बीजू जनता दल का कहना है कि पानी राज्यों का विषय है, पर इस मामले में ओड़िशा सरकार की राय नहीं ली गई।

 ओड़िशा का महानदी के जल बंटवारे को लेकर छत्तीसगढ़ के साथ छत्तीस का रिश्ता है।

 दूसरे विवाद तो और भी तीखे हैं, जैसे कावेरी के पानी को लेकर कर्नाटक तथा तमिलनाडु के बीच, सतलुज के पानी को लेकर पंजाब और हरियाणा के बीच तथा कृष्णा नदी के पानी को लेकर आंध्र प्रदेश और तेलंगाना के बीच।

 इन विवादों को सुलझाने के लिए जो अलग-अलग पंचाट बने, उन्होंने काफी विस्तार में जाकर संबंधित नदियों के जल-प्रवाह और जल-उपलब्धता के आंकड़े इकट्ठा किए, और लंबे समय बाद फैसला सुनाया।

 पर क्षेत्रवादी भावनाएं भड़काने की राजनीति के आगे वे फैसले लाचार हो गए।

 क्या राष्ट्रीय पंचाट के फैसलों के साथ ऐसा नहीं होगा।

प्रस्तावित पंचाट के फैसले को संबंधित राज्यों के लिए बाध्यकारी और अंतिम मानने के प्रावधान को संसद से पारित करा लेना एक बात है, पर व्यवहार में उसे लागू करा पाना आसान नहीं होगा।

 राजनीतिक कठिनाई का अंदाजा इसी से लगाया जा सकता है कि सतलुज-यमुना लिंक नहर के झगड़े तब भी उठे जब हरियाणा और पंजाब दोनों जगह भाजपा सत्तासीन थी, और केंद्र में भी।

 पंजाब और हरियाणा ताल ठोंकते रहे और केंद्र मूकदर्शक बना रहा।

 संशोधन विधेयक में विवादों के सौहार्दपूर्ण समाधान के लिए जो विवाद निपटारा समिति बनाने की तजवीज की गई है, उसके सदस्यों का चयन केंद्र सरकार जल प्रबंधन से जुड़े अपने वरिष्ठ अफसरों में से करेगी, और इस तरह इस समिति के राज्यों की हकीकत से अनजान रहने का अंदेशा है।

 ऐसी आशंकाओं को निर्मूल करने के लिए पंचाट के स्वरूप और कार्यप्रणाली को और समावेशी बनाने के बारे में सोचा जाना चाहिए, जिसके लिए उपयुक्त समय यही है, जब संशोधन विधेयक संसद के पास विचाराधीन है।

, सौजन्य – जनसत्ता।

