कालेधन का खेल (दैनिक जागरण)।

कालाधन, भ्रष्टाचार, जाली नोट, आतंकी फंडिंग रोकने के लिए करीब 100 दिन पहले नोटबंदी की गई थी।

 कालाधन के खिलाफ लगातार अभियान भी चलाया जा रहा है।

 परंतु, कालाधन को सफेद बनाने का सबसे बड़ा खेल कोलकाता में खेला जाता है।

 एक रिपोर्ट के मुताबिक कोलकाता इस खेल का सबसे बड़ा केंद्र बन गया है।

 कई सरकारी विभागों, जांच एजेंसियां व आयकर अधिकारी भी मान रहे हैं कि अकेले कोलकाता में डेढ़ लाख से भी ज्यादा फर्जी कंपनियां हैं, जिनका एकमात्र मकसद कालाधन को सफेद करना है।

 क्योंकि, जिस तरह से कुकुरमुत्ते की तरह एक ही पते पर सैकड़ों कंपनियों का पता दर्ज है, उससे से यह प्रमाणित होता है कि नेक इरादे के साथ कंपनियां नहीं बनाई गई हैं।

 यहां सवाल कंपनी रजिस्टर्ड करने वाली संस्थाओं की कार्यप्रणाली पर भी उठता है कि किस तरह से एक ही पते पर सैकड़ों कंपनियां खोलने की इजाजत दे दी गई।

 हम सब को पता है कि सारधा चिटफंड घोटाला सामने आया था तो सारधा ने एक ही पते पर दर्जनों कंपनियों के रजिस्ट्रेशन, ट्रेड लाइसेंस जारी करवाया था।

 आयकर विभाग के अधिकारियों का कहना है कि करीब 90 फीसद फर्जी कंपनियां हैं।

 यहां कोई भी महज 50 से 70 हजार रुपये देकर फर्जी कंपनी बना सकता है और टैक्स बचा सकता है।

 चार्टर्ड अकाउंटेंट भी अच्छी तादाद में हैं।

 फर्जी कंपनियों के निदेशक ढूंढना तनिक भी मुश्किल नहीं है क्योंकि इन कंपनियों के ज्यादातर निदेशक चाय बेचने वाले या सुरक्षा गार्ड हैं, जो महज 5000 रुपये लेकर कहीं भी दस्तखत करने को तैयार रहते हैं।

 आयकर विभाग की मानें तो महानगर में करीब डेढ़ लाख से भी अधिक कंपनियां हैं।

 इसके अलावा 6000 से ज्यादा चार्टर्ड अकाउंटेंट की भी पहचान की गई है जो इस काम में सक्रिय हैं।

 हाल में ही प्रधानमंत्री दफ्तर ने फर्जी कंपनियों पर लगाम लगाने के लिए टास्क फोर्स का गठन किया और सर्वे का हवाला देते हुए बताया गया है कि नवंबर-दिसंबर में फर्जी कंपनियों में करीब 1,238 करोड़ रुपये नकद जमा कराए गए।

 इन कंपनियों के मार्फत 559 लोगों ने 54 पेशेवरों की मदद से 3900 करोड़ रुपये की काली कमाई को सफेद कर दिया।

 ऐसी स्थिति में इन कंपनियों के खिलाफ कड़ी कार्रवाई तो होनी ही चाहिए।

 साथ ही ऐसी व्यवस्था विकसित करना होगी कि कोई भी आसानी से फर्जी कंपनी नहीं खोल सके।

 स्थानीय संपादकीय : पश्चिम बंगाल , सौजन्य- दैनिक जागरण।

