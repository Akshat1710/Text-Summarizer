क्लबों को अनुदान (दैनिक जागरण)।

नोटबंदी से लोगों की परेशानी की दुहाई देकर पश्चिम बंगाल की मुख्यमंत्री ममता बनर्जी लगातार पीएम पर सवालों व आरोपों का बौछार कर रही हैं, पर उनके क्लबों को अनुदान देने की सियासत पर नोटबंदी का कुछ फर्क नहीं पड़ता दिख रहा।

 करीब 2200 क्लबों को नए वर्ष में फिर से अनुदान देने की तैयारी शुरू हो चुकी है।

 खेल व युवा कल्याण विभाग ने इस बीच क्लबों को अनुदान देने को फार्म वितरण भी शुरू कर दिया है।

 सत्ता में आने के बाद से ममता क्लबों और सामाजिक संगठनों को अनुदान देने की प्रक्रिया शुरू की थीं।

 जिसका पिछले पांच वर्षो में लगातार विस्तार होता गया।

 बंगाल ऋण के दलदल में पहले से धंसा है।

 यह बात खुद मुख्यमंत्री भी कहती रहती हैं।

 बावजूद इसके नए वर्ष के शुरू में ही क्लबों को अनुदान दिया जाएगा।

, अनुदान किन क्लबों व संगठनों को मिलेगा इस बार भी पुरानी पद्धति ही अपनाई गई है।

 स्थानीय विधायक उन क्लबों व संगठनों की सिफारिश करेंगे जिन्हें अनुदान मिलेगा।

 इस बार भी विरोधी दलों के विधायकों की सिफारिश मान्य होगी या नहीं यह अनिश्चित है, क्योंकि प्रारंभिक चरण में सत्तारूढ़ दल के विधायकों को ही क्लबों व संगठनों के नाम की सिफारिश करने का दायित्व दिया गया है।

 यहां सवाल यह उठता है कि अभी दो दिन पहले ही परिवहन मंत्री ने विधानसभा में कहा था कि फिजूलखर्ची रोकने के लिए वह कई कदम उठा रहे हैं।

 फिर राज्य सरकार क्लबों को अनुदान क्यों दे रही है।

, मुख्यमंत्री से लेकर अन्य मंत्री व तृणमूल नेताओं का तर्क है कि खेलकूद में प्रोत्साहन देने के लिए अनुदान दिया जाता है।

 ऐसे में सरकार को चाहिए कि पिछले पांच वर्षो से जो क्लब अनुदान प्राप्त करते आ रहे हैं उनसे हिसाब लिया जाए कि वहां कितने खिलाड़ियों को प्रशिक्षित किया गया जो जिला अथवा राज्य स्तर पर पहुंचे हैं।

 इसके बाद ही अनुदान मिले यह सुनिश्चित किया जाना चाहिए।

, स्थानीय संपादकीय : पश्चिम बंगाल , सौजन्य – दैनिक जागरण, 10-12-2016।

