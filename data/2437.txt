राष्ट्रप्रेम नहीं, यह तो दोगलापन है।

 (पत्रिका)।

कश्मीर में जब पत्थरबाजी हो रही थी, तब अर्धसैनिक बल के जवान ऐसा करने वालों को पैलेटगन का इस्तेमाल करते हुए रोक रहे थे।

 हमारा भी तब यही मानना था कि बहकावे में आकर विरोध प्रदर्शन करने वालों को रोकना सही है लेकिन उनके लिए इतना सख्त होना भी ठीक नहीं कि पैलेटगन ही इस्तेमाल की जाए।

 दरअसल, पैलेटगन के इस्तेमाल से कई घटनाएं ऐसी हुईं जिसमें महिलाओं और मासूम बच्चों तक की आंखें चली गई हैं।

तब यह बात उठी थी कि इस पैलेटगन के इस्तेमाल से घायल लोगों का इलाज कराया जाए और सरकार की ओर से मुआवजा दिया जाए।

 और, उस दौरान ही जम्मू-कश्मीर में पीडीपी व भाजपा की मिलीजुली सरकार का कहना था कि आतंकी अलग हैं और आतंकियों के परिवार अलग।

 बहकावे में आकर आतंकियों के विरुद्ध हमारे सैनिकों की ओर से की गई कार्रवाई का विरोध करने वाले आतंकी नहीं हैं।

 तब ही यह कहा जाने लगा कि आतंकी बुरहान वानी का भाई खालिद वानी जो सैनिकों के साथ मुठभेड़ में मारा गया, वह आतंकी नहीं था।

 वह तो विरोध प्रदर्शन करने वालों में से एक था।

 विरोध प्रदर्शन करने वालों को मुआवजा देने के लिए जो सूची तैयार की गई है, उसमें बुरहान वानी के भाई, खालिद वानी के परिवार का नाम है।

इसके विपरीत सेना का कहना है कि खालिद केवल विरोध का मुजाहिरा करने वाला नहीं था।

 वह आतंकियों का समर्थक और उनकी मदद करने वाला व्यक्ति था।

 उन्हें सामान पहुंचाने वाला था।

 इस काम के दौरान ही सेना से मुठभेड़ में उसकी मौत हो गई।

 अब सवाल यह उठता है कि एक ओर तो क्या खाएं और क्या व खाएं, क्या बोला जाए और क्या नहीं बोला जाए के आधार पर राष्ट्रवाद की परिभाषाएं गढ़ी जा रही हैं।

हमारी सेना द्वारा नियंत्रण रेखा के उस पर जाकर सर्जिकल स्ट्राइक किया गया, इसके नाम पर बड़ी-बड़ी रैलियां की जा रही हैं तो जिसे सेना आतंकी घोषित कर रही है, उसके विरुद्ध जाकर आतंकी के परिवार को मदद पहुंचाना किस राष्ट्रवाद की परिभाषा में आता है।

 हमें इस बात से कोई सरोकार नहीं है कि श्रीश्री रविशंकर बुरहान और खालिद वानी के पिता मुजफ्फर वानी को भद्र पुरुष या अध्यात्मिक व्यक्ति मानते हों लेकिन जब सेना कह रही है कि खालिद वानी आतंकी था तो वह आतंकी था।

हमें सेना की बात का विश्वास करना चाहिए।

 यदि सरकार सेना की बात का विश्वास नहीं करके आतंकी परिवार को चार लाख रुपए का मुआवजा देने के बारे में सोचती है, तो राष्ट्रभक्ति के दोहरे मापदंड को ही उजागर करता है।

 हमारा मानना है कि आतंकी का कोई मजहब नहीं होता।

 उसे किसी भी कीमत पर माफ नहीं किया जा सकता।

 उसके साथ कोई समझौता नहीं किया जा सकता।

 इस मामले में किसी किस्म की राजनीति नहीं होनी चाहिए।

 यदि आतंकी परिवार को राज्य सरकार मुआवजा देती है तो यह हमारी सेना और हमारे सैनिकों की शहादत का अपमान कहा जाएगा।

 किस आधार पर इसे राष्ट्रवाद कहा जाएगा।

 केवल जम्मू-कश्मीर में ही इस तरह का मापदंड अपनाया जा रहा हो, ऐसा नहीं है।

पंजाब में भारतीय जनता पार्टी का गठबंधन अकाली दल से है।

 वहां इन दोनों की मिलीजुली सरकार है।

 दुख तो यह होता है कि अकाली दल जरनैल सिंह भिंडरावाले को भी शहीद मानते हैं और हर साल वे उसका शहीदी दिवस भी मनाते हैं।

 क्या हमें पता नहीं कि भिंडरावाले पाकिस्तान की मदद लेकर भारत के खिलाफ काम कर रहे थे।

 केवल पाकिस्तान को गाली देकर, पाकिस्तान के समर्थक आतंकियों की आर्थिक मदद करना और उन आतंकियों का समर्थन करने वालों के साथ साझा सरकार बनाना क्या सही कहा जाएगा।

 यह दोगलापन ठीक नहीं कहा जा सकता।

 यह हमारे राष्ट्रप्रेम को ठेस पहुंचाता है।

 हमें तब भी तकलीफ होती है जब फारुख अब्दुल्ला हुर्रियत के समर्थन की बात करते हैं।

समर्थन करने से पहले उन्हें राज्यसभा से त्यागपत्र देना चाहिए।

 उन्हें उन सारी सहूलियतों को त्यागना चाहिए जो भारत की ओर से वे ले रहे हैं।

 केवल पाकिस्तान को गाली देने से काम नहीं चलने वाला।

 पाकिस्तान का समर्थन करने वाले आतंकियों के साथ खड़ा होना किसी भी दृष्ट से ठीक नहीं है।

 हुर्रियत से बात करनी हो करें लेकिन संविधान के दायरे में करें।

 सत्तासीन लोगों से यही कहना है कि उनकी राजनीतिक मजबूरियां होंगी लेकिन इसके लिए देश के लिए शहादत देने वाले सैनिकों का मजाक न उड़ाएं।

 क्या उनके परिवार नहीं हैं।

 क्या उनके परिवार के लोग सवाल नहीं करेंगे कि किन लोगों के लिए जान गंवाई है।

 खालिद वानी भी आतंकी था और बुरहान वानी भी।

खालिद को विरोध प्रदर्शन करने वाला बताकर उसके नाम पर मुआवजा देने की कोशिश कहीं आतंकी बुरहान वानी की मौत का मुआवजा देने की कोशिश लगती है।

 इससे देश की एकता और सेना का मनोबल टूटता है।

 कहीं ऐसा न हो आज राजनीतिक स्वार्थ के लिए आतंकी के परिवार को मुआवजा दें और बाद में जो सैनिक मुठभेड़ में शामिल थे, उन पर मुकदमा चलाने के बारे में सोचने लगें।

 आतंक को लेकर एक ही नीति पर चलें।

 आतंक को लेकर नूराकुश्ती बंद होनी चाहिए।

– सैयद अतहर हुसैन देहलवी अध्यक्ष, अंजुमन मिन्हाजे रसूल।

, सौजन्य – पत्रिका।

