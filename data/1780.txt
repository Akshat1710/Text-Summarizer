विज्ञान में पिछड़ने की नियति( दैनिक जागरण )।

इस वर्ष भारतीय विज्ञान कांग्रेस ने अपना 103वां वार्षिक सम्मेलन किया।

 यह बड़ा आयोजन होता है।

 इसमें देश के शीर्ष वैज्ञानिक ही नहीं, विदेशों से भी नामी-गिरामी वैज्ञानिकों को आमंत्रित किया जाता है।

 अपेक्षा तो यही की जाती है कि यहां उच्च गुणवत्ता के शोध और नवाचार प्रस्तुत किए जाएंगे।

 उन पर चर्चा होगी और युवा वैज्ञानिकों को नई दिशा मिलेगी।

 इस आयोजन में पांच हजार से अधिक प्रतिभागी 150 से अधिक संस्थाओं से आते हैं।

 इस वर्ष भारतीय मूल के नोबेल पुरस्कार प्राप्त अमेरिकी वैज्ञानिक वेंकटरमण रामकृष्णन ने इस आयोजन को सर्कस कहा।

 ऐसे विचार रखने वाले वे अकेले नहीं हैं।

 वे भारत में अधिवेशन के दौरान आए हुए थे, मगर उसमें शामिल नहीं हुए।

 अवार्ड वापसी के समय चर्चा में रहे जाने-माने वैज्ञानिक प्रोफेसर पीएम भार्गव भी इस आयोजन को धन का दुरुपयोग मानते हैं।

 अनेक राजनेताओं तथा वैज्ञानिकों को यह पसंद नहीं आया कि इस बार पिछले दस वर्षो की तुलना में प्राचीन भारत में विज्ञान पर ज्यादा ही चर्चा हुई।

 सबके अपने- अपने कारण हैं, मगर यह धारणा भारत के विज्ञान क्षेत्र में कई दशकों से बनी हुई है कि विज्ञान कांग्रेस अपने लक्ष्य प्राप्त करने में सफल नहीं हो रही है।

 वह शोध तथा नवाचार के क्षेत्रों में उल्लेखनीय योगदान करने के लिए संस्थाओं तथा वैज्ञानिकों को प्रेरणा नहीं दे पा रही है।

 साथ ही वह उनके लिए न तो आवश्यक संसाधन मुहैया करा पा रही है, न ही जरूरी वातावरण बना पा रही है।

, वैसे भारत में हर स्तर पर विज्ञान की दशा और दिशा पर गहन विचार विमर्श की आवश्यकता है।

 1964-65 में बने कोठारी आयोग ने पहली बार यह संस्तुति की थी कि कक्षा दस तक सभी लड़के और लड़कियां विज्ञान और गणित अनिवार्य रूप से पढ़ेंगे।

 उसके बाद के दस-पंद्रह वर्षो में यह सारे देश में लागू भी हो गया, मगर उसके लिए सुविधाओं तथा प्रयोगशालाओं की व्यवस्था पर आज तक ध्यान नहीं दिया गया है।

 कक्षा बारह में विज्ञान के विषयों की बोर्ड द्वारा आयोजित प्रायोगिक परीक्षा होती है, लेकिन इनकी स्थिति दयनीय होती है।

 विश्वास न हो तो निम्न प्रकरण देखिए।

 जिन दिनों मैसूर में विज्ञान कांग्रेस का सत्र चल रहा था, मेरा बिना पूर्व सूचना के वाराणसी-गाजीपुर मार्ग पर कक्षा बारह तक के एक सरकारी स्कूल में पहुंचना हुआ।

 स्वागत सत्कार से विनयपूर्वक क्षमा मांगते हुए प्रयोगशालाएं देखने का अनुरोध करने पर एक दरवाजे के पास ले जाया गया जो अंदर से बंद था।

 उसे खुलने में चार-पांच मिनट लगे।

 अंदर विद्यार्थी रसायनशास्त्र के प्रयोग कर रहे थे।

 वे चार-पांच के समूहों में खड़े होकर अपनी उत्तर पुस्तिकाओं में लगातार लिखते जा रहे थे।

 पास के कमरे में हमें बताया गया कि भौतिकी की प्रयोगशाला है।

 वहां जाने पर कुछ ऐसे उपकरण जर्जर हालत में दिखे जो साठ के दशक के आसपास प्रयोग में आते थे।

 बताया गया कि भौतिकी की प्रायोगिक परीक्षा हो चुकी है और रसायनशास्त्र की हो रही है।

 जब पूछा गया कि बाहरी परीक्षक कहां हैं तो उत्तर मिला कि अभी आए नहीं हैं।

 उनकी सहायता के लिए नामित अध्यापक महोदय भी नहीं आए थे।

 परीक्षा चलती जा रही थी।

 सभी खुश थे।

 उत्तर प्रदेश में अनेक मान्यता प्राप्त स्कूल ऐसे भी हैं, जहां प्रयोगशालाएं हैं ही नहीं, मगर बोर्ड परीक्षा सफलतापूर्वक संपन्न हो जाती है।

 यह स्थिति सिर्फ उत्तर प्रदेश की ही नहीं है।

 बिहार में वैशाली का नकल प्रकरण कौन भूल सकता है।

, यह कहा जाता है कि शिक्षा ही वह क्षेत्र है जिसमें निवेश करने से कोई भी देश सबसे अधिक लाभांश प्राप्त कर सकता है।

 वैसे प्रत्येक देश की अपनी प्राथमिकताएं हो सकती हैं, मगर जो अपनी नई पीढ़ी को उचित शिक्षा नहीं दे सकता है, जहां शोध तथा नवाचार पिछड़ जाते हैं, वहां समेकित विकास की संभावनाएं भी क्षीण हो जाती हैं।

 विज्ञान और तकनीक में तेजी से नवाचार हो रहे हैं।

 इसमें वही शिक्षा व्यवस्था उपयोगी बनी रह सकती है जो अपनी गतिशीलता बनाए रखे तथा समय के साथ शिक्षा की विषय-वस्तु, विधि-विधा तथा नए उपकरणों और तरीकों को लगातार परिवर्तित करती रहे।

 आज स्कूल से लेकर विश्वविद्यालय तक में प्रयोगशालाओं का वह स्वरूप कतई स्वीकार्य नहीं हो सकता है, जो 1950-60 में आधुनिक माना जाता था।

 भारत में विज्ञान इस क्षेत्र में काफी पीछे है।

 कारण स्पष्ट हैं, जिनमें संसाधनों की कमी की चर्चा अक्सर होती है।

 शोध तथा विकास पर भारत अपने सकल घरेलू उत्पाद यानी जीडीपी का केवल 0.88 प्रतिशत खर्च करता है, जबकि यही प्रतिशत अमेरिका में 2.8, चीन में 1.9, ब्रिटेन में 1.8 तथा रूस में 1.1 है।

 भारत में प्रति दस हजार लोगों पर केवल चार वैज्ञानिक शोध करने वाले हैं, जबकि अमेरिका तथा ब्रिटेन, दोनों में यह आंकड़ा 79 का है।

 वहीं रूस में 58 तथा चीन में 18 का है।

, यदि नींव ही कमजोर होगी तो निश्चित है कि उच्च शिक्षा तथा शोध के स्तर पर अधिकांश विद्यार्थी वे ही आएंगे जिनमें विज्ञान के अध्ययन की मूलभूत प्रवृत्तियों तथा नए ज्ञान की खोज के सिद्धांतों की जानकारी का अभाव होगा।

 जब प्रश्न उठाए जाते हैं कि भारत में रहकर काम करने वालों में से कोई वैज्ञानिक या गणितज्ञ नोबेल पुरस्कार क्यों प्राप्त नहीं करता है, तब यह भी याद आता है कि कितने ही रामानुजम और रमन इस समय की चरमराती शिक्षा व्यवस्था में कहीं न कहीं खो जाते हैं।

 कुछ अच्छे अध्यापक तथा छात्र विदेशों में जाकर भारत का मान और प्रतिष्ठा जरूर बढ़ाते हैं।

 वे वहां नवाचार करते हैं और बड़ी संख्या में पेटेंट कराते हैं।

 वे नोबेल पुरस्कार भी प्राप्त करते हैं।

 जहां प्रति दस लाख लोगों पर 2013 में दक्षिण कोरिया, जापान तथा जर्मनी में क्रमश: 4451, 3716 तथा 2288 पेटेंट रजिस्टर हुए वहीं भारत में यह संख्या केवल 17 थी।

 चीन में 541 तथा अमेरिका में 910 पेटेंट हमारी दयनीय स्थिति को बता रह हैं।

 विज्ञान की दुनिया में शोध पत्रों का प्रकाशन भी देश में विज्ञान को दिए जा रहे महत्व का एक मानक होता है।

 भारत में इनकी संख्या 2013 में केवल 17 हजार थी, जबकि अमेरिका, चीन, तथा ब्रिटेन में यह क्रमश: 450 हजार, 325 हजार और 125 हजार थी।

 डिजिटल इंडिया, मेक इन इंडिया, तथा स्किल इंडिया की सफलता के लिए आवश्यक है कि स्कूलों में विज्ञान की पढ़ाई पर विशेष ध्यान दिया जाए।

 प्रयोगशालाओं को नया स्वरूप दिया जाए।

 विज्ञान के अध्यापकों के शिक्षण और प्रशिक्षण की विशेष व्यवस्था की जाए।

 प्रतिभाशाली विद्यार्थियों को कक्षा बारह के बाद आवासीय महाविद्यालयों में छात्रवृत्ति देकर चार-छह साल शोध तथा नवाचार के लिए प्रशिक्षित किया जाए।

,  , सौजन्य :- दैनिक जागरण ,22.01.2016,जगमोहन सिंह राजपूत।

