गर्मी और जल संकट (बिजनेस स्टैंडर्ड)।

गर्मी का मौसम आते ही देश के अधिकांश इलाकों में जल संकट की शुरुआत हो जाती है।

 इस वर्ष हालात ज्यादा खराब हो सकते हैं क्योंकि एक तो तापमान औसत से काफी ज्यादा रहने का अनुमान है और दूसरा मॉनसून कमजोर रहने की बात कही जा रही है।

 कई इलाकों में खासतौर पर देश के दक्षिणी इलाकों में वर्ष 2014 से लगातार सूखा पडऩे के कारण पानी की भीषण कमी है।

 अगर आशंका के मुताबिक मॉनसून के पहले आमतौर पर होने वाली बारिश भी दगा दे गई तो जल संकट और गहरा हो जाएगा।

 उन हालात में दूरदराज इलाकों से पानी ढोकर लाना होगा ताकि लोगों की न्यूनतम जरूरत तो पूरी हो सके।

हालांकि देश के 91 बड़े जलाशयों में अभी भंडारित जल का स्तर सामान्य से कुछ ज्यादा ही है लेकिन देश के दक्षिण में स्थित 31 जलाशयों में जल स्तर काफी कम है।

 ये जलाशय आंध्र प्रदेश, तेलंगाना, कर्नाटक, केरल और तमिलनाडु में स्थित हैं।

 चेन्नई और उसके आसपास के इलाकों में स्थित बोरवेल या तो सूख चुके हैं या फिर उनको गहरा करने की आवश्यकता है।

 बेंगलूरु और उसके आसपास के इलाके में भी जल स्तर तेजी से गिर रहा है।

 आश्चर्य नहीं कि कर्नाटक सरकार ने संकेत दे दिया है कि वह पर्याप्त बारिश नहीं होने पर तमिलनाडु को होने वाली कावेरी नदी के पानी की आपूर्ति को कम करेगी या रोक देगी।

 देश के उत्तरी, मध्य और पश्चिमी इलाकों में भी पानी की चिंता तापमान के साथ-साथ बढ़ रही है।

 भारतीय मौसम विभाग के मुताबिक देश के कई राज्यों में 50 से अधिक ऐसे जिले हैं जो लू के थपेड़ों और सूखे मौसम से बहुत अधिक प्रभावित रहने वाले हैं।

इतना ही नहीं मौसम का अनुमान लगाने वाले कई निजी संस्थानों ने भी कहा है कि इस वर्ष मॉनसून का स्तर सामान्य से कम रहेगा।

 हालांकि अभी इस अनुमान की तथ्यों से पुष्टिï होनी बाकी है।

 मौसम विभाग ने भी मॉनसून को लेकर दीर्घावधि के अनुमान पेश नहीं किए हैं।

 इस चेतावनी की अनदेखी नहीं की जा सकती है।

मौसम विभाग ने फरवरी में ही चेतावनी दे दी थी कि अप्रैल और मई अपेक्षाकृत गर्म और शुष्क रहेंगे तथा इन महीनों में मॉनसून पूर्व की कोई गतिविधि नहीं दिखेगी।

 ऐसा मौसम आम लोगों, पालतू पशुओं, खेती, जलविद्युत और अन्य जल आधारित क्षेत्रों को प्रभावित कर सकता है।

 सन 1901 के बाद 2016 सबसे गर्म वर्ष था।

 अगर 2017 में और अधिक गर्मी पड़ी तो संकट से निपटने के लिए खास तरीके तलाश करने होंगे।

जल प्रबंधन की दृष्टिï से देखें तो इसके बेहतर इस्तेमाल, नुकसान को रोकने तथा हर बूंद के संरक्षण के लिए पहले से तैयारी करना जरूरी है।

 मानव स्वास्थ्य के लिए मौसम विभाग ने राष्टï्रीय आपदा प्रबंध प्राधिकार, रेडक्रॉस सोसाइटी और मेडिकल काउंसिल ऑफ इंडिया के साथ मिलकर एक विस्तृत कार्य योजना तैयार की है ताकि गर्मी के कारण कम से कम नुकसान हो।

 सार्वजनिक स्थानों पर प्याऊ, स्कूलों का समय बदलना, अस्पतालों में बच्चों और महिलाओं के वार्ड नीचे की मंजिल पर लाना और समय-समय पर मौसम से जुड़ी चेतावनी जारी करने जैसी सलाह सामने आई हैं।

 गरीबों के लिए जाड़ों के रैन बसेरा के तर्ज पर गर्मियों में दिन में सर छुपाने की जगह भी बनानी होगी।

 रेडक्रॉस और एमसीआई ने ओरल रिहाइड्रेशन के पैकेट देने की बात कही है।

 11 राज्यों ने गर्मी और जल संकट से निपटने की कार्य योजना तैयार कर ली है।

 केंद्र सरकार को चाहिए कि वह अन्य को ऐसा करने को कहे।

 उसे अपना योगदान भी देना चाहिए।

 गत वर्ष 1,100 लोगों ने भीषण गर्मी से जान गंवाई थी।

 इस वर्ष ऐसा नहीं होना चाहिए।

सौजन्य- बिजनेस स्टैंडर्ड।

