फिर उपेक्षित आधी आबादी (पत्रिका)।

आधी आबादी को पूरा हक दिलाने के थोथे नारे सुनते-सुनते कान पक गए लेकिन हक है कि मिलने का नाम ही नहीं ले रहा।

 न घर में, समाज में और न ही राजनीति में।

 लोकसभा-विधानसभाओं में एक-तिहाई आरक्षण का मुद्दा रह-रहकर गूंजता जरूर है पर हकीकत में बदलता नजर नहीं आता।

 अधिकांश दल महिला आरक्षण के समर्थन में बड़ी-बड़ी बातें तो करते हैं किंतु मौके पर पीछे हट जाते हैं।

देश के सबसे बड़े राज्य उत्तर प्रदेश के साथ चार अन्य राज्यों में विधानसभा चुनाव परवान चढ़ रहे हैं।

 राजनीतिक दलों ने लंबी खींचतान के बाद प्रत्याशियों के नामों का ऐलान भी कर दिया।

 सूची पर नजर डालें तो महिलाओं को दरकिनार करने की बात ही सामने आती है।

 सभी प्रमुख दलों ने अपने दावों के विपरीत महिलाओं पर भरोसा नहीं जताया है।

 बात उत्तर प्रदेश की हो या अन्य राज्यों की, प्रत्याशियों की सूची में पुरुषों का ही बोलबाला दिखाई देता है।

 उत्तर प्रदेश में भाजपा, कांग्रेस, समाजवादी पार्टी और बसपा की अब तक घोषित 1137 प्रत्याशियों में महिलाओं की संख्या सिर्फ 93 है।

यानी नौ फीसदी।

 भाजपा ने 11 फीसदी तो समाजवादी पार्टी ने नौ फीसदी महिलाओं को चुनावी समर में उतारा है।

 आश्चर्य की बात है कि कांग्रेस और बसपा ने केवल 5-5 फीसदी महिलाओं को ही टिकट दिया है।

 गौर करने वाली बात ये है कि कांग्रेस और बसपा का नेतृत्व सोनिया गांधी और मायावती कर रही हैं।

 इन दलों से अपेक्षा की जाती हैं कि ये तो महिलाओं को अधिक टिकट देकर दूसरे दलों पर दबाव बनाते।

 यही हाल दूसरे राज्यों का है।

 गोवा में भाजपा के 36 प्रत्याशियों में मात्र एक महिला उम्मीदवार मैदान में है।

संसद और विधानसभाओं में महिला आरक्षण की बात चल ही इसलिए रही है ताकि राजनीतिक दल एक-तिहाई महिलाओं को उम्मीदवार बनाएं।

 दलों के पास सबसे बड़ा बचाव यही है कि वे जिताऊ उम्मीदवारों पर ही दांव खेलते हैं।

 उम्मीद है कि वे आधी आबादी के महत्व को समझकर महिला आरक्षण विधेयक को पारित कराने की पहल करेंगे ताकि इस सपने को पंख लग सकें।

, सौजन्य- पत्रिका।

