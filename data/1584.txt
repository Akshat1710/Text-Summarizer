सुधार लाएगी साझेदारी (बिजनेस स्टैंडर्ड)।

सुनील मित्तल ने स्पेक्ट्रम समेत बुनियादी ढांचे में साझेदारी की वकालत की है।

 उनका कहना है कि ऐसा करके दूरसंचार क्षेत्र का मुनाफा और उसकी विश्वसनीयता दोनों बहाल किए जा सकते हैं।

 मित्तल कहते हैं कि एक नेटवर्क ऑपरेटिंग कंपनी की मदद से स्पेक्ट्रम का साझा स्वामित्व रखा जा सकता है।

 इसे सभी सेवा प्रदाता लीज पर ले सकते हैं।

 इससे सेवा प्रदाता विपणन कंपनी में बदल जाएंगे और उनकी बैलेंस शीट दुरुस्त हो सकेगी।

 यह बात समझदारी भरी है।

 खासतौर पर भारतीय बाजार को देखते हुए जहां महंगे स्पेक्ट्रम और रिलायंस जियो द्वारा कीमतों की जंग शुरू करने के बाद मुनाफा जबरदस्त दबाव का शिकार हो गया है।

 निवेशकों ने दूरसंचार क्षेत्र के शेयरों से दूरी बनानी शुरू कर दी है।

 विदेशी निवेशकों का रुख भी ठंडा पड़ गया है।

 वोडाफोन, टेलीनॉर और डोकोमो जैसी विदेशी कंपनियां पहले ही नुकसान उठा चुकी हैं।

 निकट भविष्य में कारोबारी चक्र में भी किसी सुधार की संभावना नहीं नजर आती।

 बार्सिलोना में विश्व मोबाइल कांग्रेस में मित्तल ने कहा कि पूंजीगत व्यय बढ़ रहा है जबकि राजस्व में कमी आनी शुरू हो गई है।

 इसके चलते पूंजी पर प्रतिफल 6.5 फीसदी के निम्र स्तर पर आ गया है।

 मौजूदा प्रतिस्पर्धी माहौल इसमें और कमी ला सकता है।

संकट से बचने के लिए समूचे दूरसंचार में समावेशन का दौर चल रहा है।

 रिलायंस कम्युनिकेशंस और एयरसेल पहले ही विलय की घोषणा कर चुके हैं।

 वोडाफोन और आइडिया सेल्युलर के बीच भी बातचीत चल रही है।

 जबकि टेलीनॉर ने अपना कारोबार भारती एयरटेल को बेच दिया।

 ऐसे हालात में सेवा प्रदाताओं के लिए लागत बचाना जरूरी हो चला है।

 मित्तल का सुझाव इसका ही एक तरीका है।

 फिलहाल हर सेवा प्रदाता को अपना नेटवर्क तैयार करना पड़ता है।

 अगर साझा नेटवर्क होगा तो पूंजीगत व्यय में भारी कमी आएगी।

 उदाहरण के लिए बे स्टेशनों की कम आवश्यकता होगी।

 फाइबर ऑप्टिक नेटवर्क की बात करें तो अभी भारती एयरटेल, वोडाफोन, बीएसएनएल और रिलायंस जियो ने अपना-अपना अलग केबल डाला है जबकि सरकार भारतनेट के अधीन एक और केबल बिछाना चाहती है।

 इसकी वजह से सबका पूंजीगत खर्च बढ़ा है।

 इसके बजाय अगर सभी सेवा प्रदाता मिलकर एक मजबूत नेटवर्क बनाएं तो बरबादी नहीं होगी।

 इसी प्रकार स्पेक्ट्रम पूलिंग की भी काफी संभावना है।

 फिलहाल कुछ नेटवर्क के पास स्पेक्ट्रम खाली पड़ा है जबकि अन्य के पास उसकी कमी है।

 मित्तल के मुताबिक सेवा प्रदाता एक दूसरे से जरूरत का स्पेक्ट्रम ले सकेंगे।

 इससे इस दुर्लभ संसाधन का किफायती इस्तेमाल हो सकेगा।

, दरअसल दूरसंचार क्षेत्र में निष्क्रिय संसाधनों की पूलिंग का काम पहले भी होता रहा है।

 समुद्र के नीचे बिछी केबलों का स्वामित्व सेवा प्रदाताओं के एक समूह के पास ही है।

 दूरसंचार टावरों को भी साझा किया जाता रहा है।

 वक्त की जरूरत यह है कि अब इसे सक्रिय बुनियादी ढांचे में भी अपनाया जाए।

 उदाहरण के लिए स्पेक्ट्रम, बेस स्टेशन, फाइबर ऑप्टिक आदि।

 मित्तल ने यह भी कहा है कि पूरे देश को एक दूरसंचार क्षेत्र में बदल दिया जाए।

 इस मशविरे में भी काफी दम है।

 फिलहाल देश 22 क्षेत्रों में विभाजित है।

 इनमें से प्रत्येक दूरसंचार क्षेत्र के लिए सेवा प्रदाताओं को अलग टीम रखनी पड़ती है।

 एक क्षेत्र होने से लागत कम की जा सकेगी।

 सरकार को इन सुझावों की अनदेखी नहीं करनी चाहिए।

 दूरसंचार क्षेत्र की बदलावपरक क्षमताओं से हम सभी अवगत हैं लेकिन उसके बावजूद उसके हाल बुरे हैं।

 देश इस समय डाटा क्रांति के कगार पर है।

 परंतु कमजोर सेवा प्रदाताओं के साथ वह स्वप्न और साथ ही डिजिटल इंडिया का स्वप्न, दोनों तार्किक परिणति पर नहीं पहुंच पाएंगे।

 मित्तल की कही बातों पर गौर किया जाए तो इस क्षेत्र की तस्वीर जरूर सुधर सकती है।

, सौजन्य- बिजनेस स्टैंडर्ड।

