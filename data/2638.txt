अभिव्यक्ति का हक (दैनिक ट्रिब्यून)।

संकीर्ण सोच से मुक्त हों विश्वविद्यालय।

विश्वविद्यालयों में संकुचित सोच से ऊपर उठकर विचारों के आदान-प्रदान हेतु खुली फिज़ा प्रदान किए जाने का उपराष्ट्रपति हामिद अंसारी का आह्वान प्रशंसनीय है।

 उन्होंने विश्वविद्यालयों को मुक्त क्षेत्र और उदार मूल्यों के नवीनीकरण के स्रोत के रूप में पोषित किए जाने की भी बात कही।

 पंजाब यूनिवर्सिटी, चंडीगढ़ के 66वें दीक्षांत समारोह में अंसारी ने इस बात पर चिंता जतायी कि हमारे विश्वविद्यालयों की स्वतंत्रता को संकीर्ण विचारधारा के आधार पर चुनौती दी जा रही है।

 राष्ट्रपति प्रणब मुखर्जी भी विश्वविद्यालयों के भीतर बौद्धिक स्वतंत्रता तथा असहमति पर एक स्वास्थ्यवर्धक बहस की वकालत कर चुके हैं।

 विश्वविद्यालयों में पनप रही संकीर्ण सोच पर यह चिंता अकारण नहीं है।

 विश्वविद्यालय ही वे मंच हैं जो देश के युवा वर्ग के विचारों को न केवल उड़ान देते हैं बल्कि उन्हें सामाजिक समानता व समरसता का पहाड़ा भी पढ़ाते हैं।

 यही वह जगह है जहां पारस्परिक विचार-अभिव्यक्ति के जरिए चिंतन, सहनशीलता व बौद्धिकता का आदान-प्रदान होता है।

 अगर इन शैक्षिक संस्थानों में ही अभिव्यक्ति के अधिकार को कुंद कर दिया जाता है तो हम कैसे समाज की रचना का सपना देख रहे हैं और युवा मन में कैसे विचार पोषित कर रहे हैं, यह सोचने वाली बात है।

 अभिव्यक्ति का हक सभी को है और इस हक की प्राप्ति के लिए लोकतांत्रिक तरीके से विरोध करना भी जायज है।

श्री अंसारी स्वयं विश्वविद्यालय में पढ़ा चुके हैं।

 वे इस बात को बखूबी जानते हैं कि विश्वविद्यालयों के भीतर खुला अकादमिक माहौल, बौद्धिक बहस-मुबाहिसे तथा लीक से हटकर विचारों के आदान-प्रदान का कितना महत्व है।

 भारत ही नहीं, बल्कि अमेरिका समेत दुनिया के अधिकतर देश विश्वविद्यालयों की अकादमिक स्वतंत्रता का सम्मान करते हुए सहमति व असहमति के अधिकारों को मान्यता देते हैं।

 यह माना जाता है कि मानवता का निरंतर बौद्धिक विकास असहमति व नुक्ताचीनी के अधिकार से उपजी चुनौतियों की ही देन है।

 असहमति जताना एक ऐसा अधिकार है, जिसके द्वारा बरसों से स्थापित मूल्यों के पक्ष व विपक्ष में एक बहस छेड़ी जाती है तथा सामाजिक सोच में बदलाव के लिए एक माहौल तैयार किया जाता है और इसी माहौल को नष्ट करने की कोशिशों पर श्री अंसारी की चिंता तथा छात्रों को सृजनशीलता की ओर मोड़ने का आह्वान सलाम का हकदार है।

, सौजन्य- दैनिक ट्रिब्यून।

