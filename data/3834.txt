विवाद छोड़ें, काम करके दिखाएं (दैनिक भास्कर)।

कुछ वर्षों पहले मैं उड़ान के दौरान मनोहर पर्रिकर के पास बैठा था।

 रक्षा मंत्री तब गोवा के मुख्यमंत्री थे।

 वे इकोनॉमी क्लास में यात्रा कर रहे थे, वे अपनी खास आधे आस्तीन की शर्ट, पेंट और चप्पल पहने थे।

 जब विमान नीचे उतरा तो वे कन्वेयर बेल्ट पर सूटकेस का इंतजार कर रहे थे और फिर खुद ही ट्रॉली खींचकर ले गए।

 निजी सहायकों का कोई लवाजमा उनके साथ नहीं था।

 कोई बात ऐसी नहीं थी, जिससे दूर से भी वीआईपी संस्कृति की गंध आती हो।

 एयरपोर्ट से बाहर निकलकर विदा लेते हुए उन्होंने कहा, ‘आप सबको लगता है कि केवल अरविंद केजरीवाल ही आम आदमी के मुख्यमंत्री हैं।

 हम जैसे कुछ लोग भी सादगीभरा जीवन जीते हैं, लेकिन दिल्ली से गोवा इतनी दूर है कि आपकी नज़र हम तक जाती ही नहीं।

’, बेशक, पर्रिकर और माणिक सरकार जैसे लोग ‘टायरनी ऑफ डिस्टेंस’ यानी दूरी की तानाशाही का खमियाजा भुगतते हैं।

 पणजी और अगरतला उतने न्यूज़ राडार पर नहीं हैं।

 इसके विपरीत केजरीवाल को उस चीज का फायदा मिला है, जिसे ‘दहलीज की पत्रकारिता’ कहा जा सकता है, क्योंकि वे टेलीविजन की ओबी वैन्स के कुछ किलोमीटर के दायरे में ही रहते हैं।

 वे इसके शिकार भी रहे हैं, क्योंकि उनकी हर पहल की माइक्रोस्कोप के नीचे जांची जाती है।

 अब जब अगले हफ्ते मुख्यमंत्री पद पर वे अपना एक साल पूरा कर रहे हैं, तो फिर उनका पूरी निर्दयता से पोस्टमार्टम शुरू हो जाएगा।

 किंतु सिर्फ भौगोलिक निकटता दिल्ली के मुख्यमंत्री पर ‘नेशनल मीडिया’ के अतिरिक्त ध्यान देने की वजह नहीं है।

 यह भी एक तथ्य है कि प्रधानमंत्री नरेंद्र मोदी की तरह केजरीवाल भी जनमत का तीव्र ध्रुवीकरण करते हैं।

 वास्तविक या बनावटी जनमत का ‘सोपबॉक्स,’ सोशल मीडिया केजरीवाल पर साफतौर पर बंट जाता है : या तो आप उनकी सराहना करते हैं या उन्हें नापसंद करते हैं।

 यहां तर्कसंगत संवाद की कोई गुंजाइश नहीं है।

 शायद फिर मोदी की तरह केजरीवाल भी जनमत के इस विभाजन का पूरा लुत्फ उठाते हैं।

 खुद को शिकार बताकर वे समर्थकों में अपनी स्थिति मजबूत कर लेते हैं।

, मोदी की तरह केजरीवाल भी यथास्थिति को चुनौती देने वाले बदलाव के वाहक ‘चेंज एजेंट’ के बतौर चुने गए थे।

 सवाल यह है कि क्या केजरीवाल राजनीतिक विमर्श को सार्थक ढंग से ‘बदल’ सके हैं या वे सिर्फ सत्ता के भूखे एक और नेता हैं, जो अपना साम्राज्य खड़ा करने में लगे हैं।

 हाल की ऑड-ईवन कार योजना में उनके भीतर का सर्वोत्तम और निकृष्टतम देखने को मिला।

 सकारात्मक पहलू यह है कि उन्होंने प्रदूषण को कोर एजेंडा बनाकर व्यापक स्तर पर प्रदूषण और लोक स्वास्थ्य की उस आपात स्थिति से लोगों को जोड़ा है, जिनका सामना हमारे महानगर कर रहे हैं।

 और इसके बावजूद लोक परिवहन के ढांचे में आमूल परिवर्तन किए बिना इस विचार पर आगे बढ़ने के कारण उन पर शॉर्ट कट अपनाने का आरोप लगाया जा सकता है : आश्चर्य नहीं है कि ट्रैफिक जाम से जितनी राहत मिली, प्रदूषण के स्तर में उतनी कमी नहीं आई।

, हो सकता है, जैसा कि पहले भी वे कबूल कर चुके हैं कि वे ‘मैन इन हरी’ यानी जल्दबाज व्यक्ति हैं।

 दिल्ली की सत्ता पर वे आए ही थे और पंजाब की सत्ता पर नज़र रखने लगे।

 जहां ‘आप’ जैसे स्टार्टअप दल को ऊपर उठाने का उन्हें हक है वहीं, असली खतरा यह है कि उनकी बड़ी महत्वाकांक्षाओं के कारण उनके प्राथमिक काम, दिल्ली का शासन चलाने की उपेक्षा होगी।

 यह भी हो सकता है कि एक साल दिल्ली की सत्ता में रहककर केजरीवाल को यकीन हो गया हो कि उनके पास राष्ट्रीय राजधानी में कोई असली बदलाव लाने की राजनीतिक गुंजाइश बहुत थोड़ी है।

 बेशक, केंद्र ने ‘आप’ सरकार के साथ नफरत और शत्रुता का मिला-जुला व्यवहार किया है।

 यह अप्रिय परिदृश्य है, जिसका नतीजा लगातार टकराव ही हो सकता है।

 और केजरीवाल ने सीधे प्रधानमंत्री को व्यक्तिगत रूप से निशाना बनाकर अपनी स्थिति और भी नाजुक बना ली है।

 अाप प्रधानमंत्री को ‘मनोरोगी’ बताकर सौहार्पूर्ण वातावरण की अपेक्षा नहीं कर सकते।

 यही वजह है कि केजरीवाल सरकार के एक साल पूरे होने का मौका ‘रिसेट बटन’ दबाने का अच्छा वक्त हो सकता है।

 दिल्ली देश का सबसे तेज रफ्तार से बढ़ता शहर है और यह ऐसा महानगर भी है, जो नए भारत की चुनौतियों के केंद्र में है।

 यहां झुग्गियों की प्रवासी आबादी,, परंपरागत श्रेष्ठि वर्ग के साथ रहती है।

 मध्यवर्ग की अपेक्षाएं मुफ्त की सुविधाओं रियायतों से टकराती हैं।

 जहां बढ़ती संपन्नता के बीच गरीब हताशाजनक विपन्नता में जीते हैं।

 ऐसे में प्रभावी शहरी प्रबंधन की जरूरत होती है वरना बढ़ती अराजकता का जोखिम बना रहता है।

 जैसा िक हाल में कचरे के संकट ने बताया कि एक से अधिक ऐसी संस्थाएं नहीं होनी चाहिए, जो एक-दूसरे के विपरीत काम करती हों।

 किसी भी आधुनिक नगर-राज्य की तरह दिल्ली को कमांड की स्पष्टता लिए अधिकारियों की शृंखला के साथ मजबूत शासन की जरूरत है।

 ऐसा नहींं हो सकता कि विभिन्न दलों द्वारा नियंत्रित कई संस्थाओं के बीच एक अनिर्वाचित उपराज्यपाल रेफरी की भूमिका निभाए।

 इसके लिए ढांचागत बदलाव जरूरी है, जिसमें चुनी हुई सरकार को अधिक अधिकार हों।

 मसलन, महानगर की पुलिस को मुख्यमंत्री की बजाय केंद्रीय मंत्री को क्यों रिपोर्ट करना चाहिए।

 या वरिष्ठ अफसरों की नियुक्ति तबादले उपराज्यपाल के अधिकार में क्यों होने चाहिए।

, किंतु अधिक शक्तियों के साथ अधिक जिम्मेदारी भी आती है।

 केजरीवाल को यह समझना चाहिए कि अब वे रामलीला मैदान के सत्ता विरोधी स्ट्रीटफाइटर और जेहादी नहीं हैं बल्कि मुख्यमंत्री हैं, जिन्हें भीतर-बाहर के टकराव में संतुलन लाकर शासन चलाना चाहिए।

 जिस तरह से योगेंद्र यादव अौर प्रशांत भूषण को निकाला गया, उससे संकेत मिलता है कि ‘आप’ भी हाईकमान संस्कृति में फंस गई है, जो विरोधी मतों को समायोजित करने में सक्षम नहीं है।

 कानून मंत्री जितेंदर तोमर को निकालने पर की गई बड़ी गलती भ्रष्टाचार पर ‘आप’ सरकार द्वारा अपनाई उच्च नैतिकता की मुद्रा को खोखला साबित करती है।

 दूसरी तरफ, मोदी सरकार को भी केजरीवाल के प्रति नफरत छोड़ देनी चाहिए।

 वे राजनीतिक विरोधी हो सकते हैं पर एेसे समाज बहिष्कृत व्यक्ति नहीं हो सकते, जिससे केंद्र कोई वास्ता नहीं रखना चाहे।

 संघीय भावना की बात करने वाले प्रधानमंत्री ने मुख्यमंत्री से दूरी बनाए रखी है, जो 7 रेसकोर्स रोड से सबसे नजदीक रहते हैं।

 विडंबना यह है कि एक समय ‘आप’ को धरना पार्टी कहने वाली भाजपा, लगभग हर हफ्ते ही केजरीवाल सरकार के खिलाफ धरना देती है।

, पुनश्च: बताते हैं कि 526 करोड़ रुपए के विज्ञापन बजट के साथ दिल्ली सरकार पहली वर्षगांठ पर विज्ञापनों की बौछार करना चाहती है।

 क्या आम आदमी की सरकार को वाकई ‘खास आदमी’ की राजनीतिक संस्कृति अपनाने की जरूरत है।

,  ।

सौजन्य :- दैनिक भास्कर ,6.02.2016,राजदीप सरदेसाई (वरिष्ठपत्रकार)।

