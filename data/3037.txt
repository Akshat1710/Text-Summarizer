कब दूर होगी परेशानी (दैनिक जागरण)।

नोटबंदी के बाद से शुरू हुई आम जन की परेशानियां घटने की बजाए दिन-ब-दिन बढ़ती जा रही हैं।

 एटीएम बंद पड़े हैं और बैंकों में लोगों की लंबी-लंबी लाइनों का क्रम बदस्तूर जारी है।

 बैंकों में भीड़ का आलम यह है कि कुछ ही घंटों के भीतर बैंक अधिकारी कैश खत्म होने की बात कहने लगते हैं।

 कहीं-कहीं रात को एटीएम खुलते हैं लेकिन, उनमें भी दो से तीन घंटे के भीतर ही कैश खत्म हो जाता है।

 नकदी की कमी से जूझ रहे लोगों के सब्र का बांध अब धीरे-धीरे टूटने लगा है।

 कैश न मिलने पर लोग अब बैंकों के आगे या फिर सड़कों पर रोष का इजहार करने लगे हैं।

 सबसे ज्यादा परेशानी छोटे नोट उपलब्ध न होने के कारण हो रही है।

 कई बैंकों से सिर्फ दो-दो हजार के नोट मिल रहे हैं, जिन्हें बाजार में चलाना काफी चुनौती भरा साबित हो रहा है।

 एक सौ और पांच सौ के नोट उपलब्ध न होने से लोगों को रोजमर्रा के प्रयोग की वस्तुएं खरीदने में परेशानी हो रही है।

 इसके चलते कारोबार भी बुरी तरह प्रभावित हो रहा है।

 केंद्र सरकार देश को कैशलेस बनाने जा रही है।

 ई-पेमेंट पर जोर दिया जा रहा है लेकिन, जमीनी हकीकत यह है कि लोग इसे अपनाने से गुरेज कर रहे हैं।

 हर साल देश में लाखों लोग प्लास्टिक मनी और ऑनलाइन ट्रांजेक्शन में फ्रॉड का शिकार हो रहे हैं।

 सबसे बड़ी दिक्कत यह है कि ऐसे मामलों में पुलिस की मदद मिलना बहुत मुश्किल है।

 अपराधियों तक पहुंचना तो लगभग असंभव ही है।

 हाल ही में देश में एक ऐसा मामला सामने आया भी, जब लोगों के डेबिट कार्ड से चीन में बैठे साइबर अपराधियों ने लाखों रुपये उड़ा लिए।

 इसके बाद बैंकों ने लोगों को सतर्क जरूर कर दिया, लेकिन आज तक उन शातिर अपराधियों का पता नहीं चल पाया है।

 ऐसे में कैशलेस व्यवस्था के लिए लोगों को मजबूर करना उन्हें साइबर अपराधियों के आगे परोसने जैसा है।

 इस बात को भी नजरअंदाज नहीं किया जा सकता कि हर जगह ई-पेमेंट संभव नहीं।

 चाय का ठेला लगाने वाले, सुबह घर पर अखबार फेंकने वाले या हजामत करने वाले को ई-पेमेंट नहीं की जा सकती।

 न ही उन्हें दो हजार का नोट ही दिया जा सकता है।

 सरकार को इन सब चीजों को ध्यान में रखते हुए ठोस उपाय करने चाहिए।

 काले धन पर रोक लगाने के लिए सख्ती तो जरूरी है, लेकिन साथ-साथ ऐसे भी कदम उठाए जाने चाहिए जिससे जनता की परेशानी को दूर किया जा सके।

 ऐसा नहीं है कि सरकार जनता को राहत पहुंचाने की कोशिश नहीं कर रही।

 लेकिन, जिस तरह के हालात बने हैं उसमें सारे प्रयास नाकाफी साबित हो रहे हैं।

,  स्थानीय संपादकीय : पंजाब , सौजन्य- दैनिक जागरण, 08-12-2016।

