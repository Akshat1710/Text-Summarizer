फिर सुरक्षा की चुनौती (दैनिक जागरण)।

सिखों के दशम गुरु, गुरु गोविंद सिंह के 350वें प्रकाशोत्सव पर राजधानी पटना को सजाने और संवारने के साथ सबसे अहम कार्य इसे किसी भी तरह की गड़बड़ी की आशंका से महफूज रखने का है।

 केंद्रीय खुफिया एजेंसियों ने बिहार में इस महत्वपूर्ण आयोजन पर भी स्थानीय पुलिस को अलर्ट किया है।

 आशंका व्यक्त की गई है कि हाल में पंजाब की नाभा जेल ब्रेक कांड की साजिश रचने में शामिल रहा खालिस्तान लिबरेशन फोर्स का आतंकी कश्मीर सिंह बिहार के सीमावर्ती इलाके में कहीं छिपा हो सकता है, उसने अपना हुलिया बदल रखा है।

 इस अलर्ट के बाद राज्य पुलिस मुख्यालय ने राजधानी की सुरक्षा में तकरीबन दो दर्जन जिलों से पुलिस बल मंगाकर तैनात करने के साथ एसडब्ल्यूएटी (स्पेशल वीपन एंड टेक्टिस) की चार टीमें पटना सिटी में मुख्य गुरुद्वारा में प्रतिनियुक्त कर दी हैं।

 ऐहतियातन पटना और आसपास के जिलों में होटलों में रुकने वालों की पहचान को रोजाना पुलिस की ओर से छापेमारी भी की जा रही है।

 पुलिस को जिस किसी पर जरा भी शक हो रहा है उसे हिरासत में लिया जा रहा है।

 हालांकि सुरक्षा के लिहाज से सबसे महत्वपूर्ण कड़ी आम लोगों से पुलिस ने कोई संवाद नहीं किया है।

 जबकि किसी भी बड़े कांड की जांच पर यही उजागर होता है कि वारदात को अंजाम देने के लिए आतंकियों ने महीनों पहले से तैयारी कर रखी थी।

 वे आम आदमी की तरह रिहाइशी इलाकों में रहते थे, स्थानीय लोगों से घुले-मिले थे।

 इसलिए पुलिस का पब्लिक से सहयोग मांगना भी जरूरी लगता है।

फिलवक्त राजधानी पटना प्रकाशपर्व के रंग में डूबती नजर आने लगी है।

 पटना को गुरु की नगरी भी कहा जाता है।

 यहां पचास वर्ष के लंबे अंतराल के बाद दशम गुरु का 350वां प्रकाशपर्व मनाया जाना है।

 सफल आयोजन के लिए राज्य सरकार ने तैयारी तो कई साल पहले शुरू कर दी थी, परंतु पिछले एक साल के दौरान स्पीडी कार्यों की बदौलत गुरु की जन्मस्थली पटना साहिब का एक तरह से कायाकल्प किया गया है।

 शनिवार को निकली पहली प्रभातफेरी के साथ प्रकाशपर्व का आगाज भी हो चुका है।

 यूं तो प्रकाशपर्व का मुख्य समारोह पांच जनवरी को होना है, इसमें प्रधानमंत्री नरेंद्र मोदी को भी आना है।

 लेकिन, मुख्य समारोह के दस दिन पूर्व शुरू हुए छोटे-छोटे आयोजन भी इसलिए महत्वपूर्ण हैं क्योंकि इनमें हजारों की भीड़ जुटती है।

 रविवार को तख्त श्री हरिमंदिर साहिब से अहले सुबह निकली प्रभातफेरी जब नगर का भ्रमण करते हुए गुरुद्वारे लौटी तो भीड़ गिनने लायक नहीं रह गई थी।

 आतंकी हों या अराजक तत्व, गड़बड़ी के लिए इनका टारगेट भीड़ ही रहती है।

 2013 में गांधी मैदान में भाजपा की हुंकार रैली के दौरान हुए सीरियल ब्लास्ट का निशाना भी भीड़ ही थी।

 प्रकाश पर्व के लिए रोजाना देश-विदेश से बड़ी संख्या में श्रद्धालुओं का आगमन हो रहा है, इनके लिए बनाई गई टेंट सिटी में हजारों लोगों को ठहराने की व्यवस्था है, इसलिए पुलिस के लिए अगले दस दिन काफी चुनौतीपूर्ण हैं।

 पुलिस मुख्यालय ने दावा यह किया है कि अभेद्य सुरक्षा के लिए उसने सैकड़ों पुलिस अधिकारियों और मजिस्ट्रेट के अलावा तेरह हजार पुलिसकर्मी तैनात किए गए हैं।

 गांधी मैदान टेंट सिटी, बाईपास टेंट सिटी, गुरुद्धारा के आसपास का क्षेत्र, कंगन घाट एवं अन्य महत्वपूर्ण स्थानों पर 82 वॉच टावरों पर भी पुलिसकर्मी तैनात किए गए हैं।

 चिह्नित 70 स्थानों पर 83 सदस्यीय पैदल गश्ती टीम भी रहेगी।

 फिर भी आला पुलिस अफसरों को चाहिए कि वे शहर के व्यस्ततम इलाकों के दुकानदारों, प्रमुख रिहाइशी मोहल्लों के नागरिकों और संभ्रांत लोगों से अनजान लोगों का फीडबैक ले ताकि यह महापर्व सकुशल सम्पन्न हो, बिहार का नाम हो।

 स्थानीय संपादकीय : बिहार ।

सौजन्य – दैनिक जागरण।

