जंगलों पर अधिकार से दूर होते आदिवासी (हिन्दुस्तान)।

झारखंड सरकार द्वारा ‘छोटा नागपुर टेनेन्सी ऐक्ट’ और ‘संथाल परगना टेनेन्सी ऐक्ट’ में प्रस्तावित संशोधनों को स्वीकृति दिए जाने का विरोध थम नहीं रहा है।

 राष्ट्रपति की मंजूरी मिलते ही इन संशोधनों के तहत सरकार को आदिवासियों की जमीन अधिग्रहण करने का अधिकार मिल जाएगा और आदिवासियों की कृषि योग्य भूमि का औद्योगिक इस्तेमाल संभव हो जाएगा।

 ‘नेशनल कमिशन फॉर शिड्यूल ट्राइब्स’ के अनुसार, झारखंड की कुल आबादी में अनुसूचित जनजाति समूह लगभग 32 फीसदी की भागीदारी निभाते हैं, जिनकी सभ्यता व प्रथाओं से राज्य की विशेष सांस्कृतिक पहचान भी बनी है।

 वैसे, झारखंड ही नहीं, वरन अन्य कई राज्य हैं, जहां आदिवासियों का अस्तित्व संकट में है।

 दिन-प्रतिदिन इनकी कम होती आबादी इस तथ्य को मजबूत करती है कि केंद्र व राज्य सरकारों द्वारा जनजाति विशेष के लिए बनाई गई नीति व कार्यक्रमों से इनका कायाकल्प नहीं हो पाया है।

, फॉरेस्ट ऐक्ट- 1865 और 1878 के तहत बिना अनुमति के जनजातियों द्वारा वन उत्पादों के उपयोग तथा उपभोग को गैर कानूनी बनाया गया था।

 विभिन्न स्तरों पर लंबे समय तक संघर्ष करने के बाद आदिवासियों के अधिकारों की बात पर चर्चा संभव हो पाई।

 वर्ष 2006 में अनुसूचित जनजाति और वनों में रहने वाले अन्य परंपरागत निवासियों से जुड़ा कानून संसद द्वारा पारित किया गया।

 ‘वन अधिकार कानून’ के लागू होने के बाद पीढ़ी दर पीढ़ी जंगलों में निवास करने वाले परिवारों को मूलभूत आजीविका का अधिकार प्राप्त हुआ।

 इस कानून के बाद स्थानीय निवासियों को मालिकाना हक जैसे अधिकार प्राप्त करने का अवसर भी मिला।

 अब तक 25 लाख हेक्टेयर से ज्यादा ऐसी जमीन का मालिकाना हक आवंटित किया जा चुका है।

 ऐसे कदमों से जनजाति समूहों में सरकार के प्रति विश्वास का संचार तो जरूर हुआ, लेकिन यह ऐक्ट भी आदिवासियों के अधिकारों को पूरी तरह से संरक्षित कर पाने में नाकामयाब रहा।

 यह व्यवस्था भूमि अधिग्रहण कानून के अधीन है, जो आदिवासियों को भूमि का मालिकाना हक मात्र रखने देता है।

, ज्यादातर मामलों में आदिवासियों की जमीनें अधिग्रहण कर ली जाती हैं और उन्हें इसका पता तब चलता है, जब रेंजर अफसर या फॉरेस्ट गार्ड उस पर अपना अधिकार जमाने पहुंचते हैं।

 इस स्थिति में आदिवासी समूहों को विस्थापन, पुनस्र्थापन, बेरोजगारी, भुखमरी, कुपोषण समेत अन्य कई तरह की चुनौतियों का सामना करना पड़ता है।

 परियोजना निर्माण के नाम पर आदिवासियों के विस्थापन का इतिहास भी बहुत अच्छा नहीं रहा है।

 दामोदर घाटी परियोजना के दौरान विस्थापित हुई आबादी अब भी पुनर्वास और मुआवजे की लड़ाई लड़ रही है।

, केंद्र सरकार द्वारा पिछले सत्र में ‘कंपनसेटरी अफॉरेस्टेशन फंड मैनेजमेंट ऐंड प्लानिंग अथॉरिटी’, जो ‘कैम्पा बिल’ के नाम से प्रचलित है, पास किया गया।

 नए कानून का मकसद उद्योग और कारखानों के लिए काटे गए जंगलों के बदले नए पेड़ लगाकर कमजोर होते वनों को स्वस्थ व सघन बनाना है।

 इसके लिए कंपनियों द्वारा वन भूमि के इस्तेमाल के बदले मुआवजे के तौर पर ‘कंपनसेटरी अफॉरेस्टेशन फंड’ में पैसा जमा किए जाने का प्रावधान है।

 लेकिन समस्या यह है कि कानून के लागू हो जाने से वनों की अंधाधुंध कटाई को प्रोत्साहन मिलेगा, जिसका प्रतिकूल असर वहां के निवासियों पर पड़ना तय है।

, इस फंड का 90 फीसदी हिस्सा राज्यों और 10 फीसदी केंद्र के पास होगा।

 इस कोष पर ग्राम सभाओं और स्थानीय प्रतिनिधियों का सीधा असर नहीं होने की वजह से नौकरशाहों व वन विभाग द्वारा धन के दुरुपयोग की आशंका भी बढ़ती है।

 एक तरफ सरकार औद्योगिकीकरण के नाम पर वनों की कटाई को प्रोत्साहित कर रही है, तो वहीं दूसरी ओर, अरबों रुपये की पूंजी से नए जंगल बसाने की योजना बना रही है।

 केंद्र व राज्य स्तर के कई कार्यक्रमों की मौजूदगी में भी इस समाज का भला नहीं हो पाया है।

 कानूनी तौर पर यह अनिवार्य है कि प्रत्येक मंत्रालय व विभाग दलितों व आदिवासियों के उत्थान के लिए क्रमश: 16 व 8 प्रतिशत फंड निर्धारित करें।

 इस दिशा में पिछले वर्ष फंड की 14 फीसदी राशि ही निर्धारित की गई थी।

 पिछले दो-तीन वर्षों के दौरान यह राशि और भी कम थी।

(ये लेखक के अपने विचार हैं), – केसी त्यागी, वरिष्ठ जद-यू नेता।

सौजन्य – हिन्दुस्तान, 29-11-2016।

