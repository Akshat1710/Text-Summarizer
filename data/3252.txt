सिंधु जल संधि की चर्चा में दांव पर पर्यावरण (दैनिक भास्कर)।

जब विश्व जल दिवस की पूर्व संध्या पर 20-21 मार्च को भारत और पाकिस्तान का स्थायी सिंधु जल आयोग इस्लामाबाद में अपनी 113वीं बैठक के लिए मिल रहा है तो बहुत कुछ दांव पर लगा हुआ है।

 फिर तात्कालिक मुद्‌दे और सिंधु जल संधि तो है ही।

 दोनों पड़ोसी देशों के बीच सिंधु जल संधि एक उज्ज्वल पहलू रहा है और यह संधि बार-बार उन्हें बातचीत की मेज पर ले आती है।

 यह साझा नदी का जादू है।

, दोनों देशों के बीच 1960 की संधि के तहत गठित स्थायी सिंधु आयोग में सूचनाएं साझा करने और सहयोग करने व परस्पर चर्चा की संस्थागत व्यवस्था है।

 इसके अलावा इसमें सवालों, मतभेदों और विवादों को हल करने के साधन भी मौजूद हैं और विश्वबैंक की भी स्थायी भूमिका है।

 1960 के पहले के वर्षों में विश्व बैंक और अमेरिकी सरकार ने भूमिका निभाई और ऐसा लगता है कि मौजूदा बैठक में भी उनका हाथ रहा है।

, सिंधु जल संधि भारत को तीन पूर्वी नदियों रावी, ब्यास और सतलज के पानी का इस्तेमाल करने का अबाधित अधिकार देती है, जबकि तीन पश्चिमी नदियों को लेकर सिंचाई, पनबिजली और जल-संग्रह को लेकर मर्यादा बांधती है।

 इस संधि को दुनिया की सबसे सफल अंतरराष्ट्रीय संधियों में गिना जाता है।

 अब यह बैठक लगभग दो साल बाद हुई है, क्योंकि उरी और पठानकोट हमलों के बाद जुलाई 2016 में होने वाली बैठक रद्‌द हो गई थी।

 तब प्रधानमंत्री का यह बयान चर्चा में था कि खून और पानी साथ में नहीं बह सकते।

, इस बीच भारत के कश्मीर स्थित चिनाब पर 850 मेगावॉट रातले हाइड्रो पावर प्रोजेक्ट और झेलम बेसिन पर 330 मेगावॉट किशनगंगा हाइड्रोपावर प्रोजेक्ट पर पाकिस्तान द्वारा उठाए सवाल अब पाक की नज़र में विवाद है, जबकि भारत इसे मतभेद कहता है।

 इसलिए भारत ने विश्व बैंक से एक तटस्थ विशेषज्ञ की नियुक्ति करने को कहा है, जैसा कि मतभेद सुलझाने के लिए संधि के तहत प्रावधान है, जबकि पाकिस्तान चाहता है कि विश्वबैंक दोनों प्रोजेक्ट पर ‘विवाद’ के हल के लिए हस्तक्षेप न्यायालय गठित करे।

 अब इस्लामाबाद में हुई मौजूदा वार्ता के बाद ऐसा प्रतीत होता है कि सचिव स्तरीय (इस्लामाबाद में मौजूदा बातचीत आयुक्त स्तरीय है) बातचीत विश्व बैंक के तत्वावधान में वाशिंगटन में 11 से 13 अप्रैल 2017 के बीच होगी ताकि इन दोनों प्रोजेक्ट पर आगे का रास्ता निकाला जा सके।

, इधर, पाकिस्तान ने तीन और प्रोजेक्ट- कश्मीर की चिनाब तराई में पकलदुल (1000 मेगावॉट) और 48 मेगावॉट लोअर कलनाई प्रोजेक्ट और हिमाचल प्रदेश में चिनाब की सहायक नदी पर 120 मेगावॉट का मियार प्रोजेक्ट- पर सवाल उठाए हैं।

 मौजूदा बैठक में पाकिस्तान ने इन परियोजनाओं के डिज़ाइन मांगे हैं और भविष्य में वह इन पर सवाल उठा सकता है।

 समाचार माध्यमों में भारत के 1856 मेगावॉट के सावलकोट हाइड्रोपावर प्रोजेक्ट के असर की चर्चा है।

 इसे 16 मार्च 2017 को मंजूरी दी गई है।

 रिपोर्टों में सवाल उठाए गए हैं कि क्यों भारत कश्मीर घाटी में क्वार, किरु, बुरुसर, किरथाई एक व दो, सावलकोट सहित अन्य कई परियोजनाओं को आगे बढ़ाने की जल्दबाजी मचा रहा है।

 कड़ा रुख रखने वाले कुछ लोग अतार्किक रूप से भारत के जल संकट को सिंधु जल-संधि से जोड़कर इसे खत्म करने का आह्वान करते हुए इसे भारत के लिए बोझ बता रहे हैं, वे निश्चय ही गलत दिशा में संकेत कर रहे हैं।

, मौजूदा बैठक के लिए सिंधु स्थायी समिति के सामने एक रोचक एजेंडा पाकिस्तान का वह प्रस्ताव है, जिसमें सिंधु की सहायक नदियों पर जलवायु परिवर्तन के प्रभाव पर निगरानी रखने का प्रस्ताव है।

 संधि के एनेक्सचर जी के पैरा 29 में यह अंतरराष्ट्रीय सहमतियों व कानूनों का उल्लेख है, जिन्हें इस संदर्भ में लागू किया जा सकता है।

 जलवायु परिवर्तन का असर इन नदियों पर पहले ही दिखाई दे रहा है।

 निश्चय ही इस बारे में स्थिति पर निगरानी करने और सूचनाएं साझा करने का दोनों देशों को फायदा मिलेगा।

 निश्चित ही इस प्रस्ताव का स्वागत कर इस पर जल्दी पहल करनी चाहिए।

, सिंधु घाटी में पाकिस्तान के सामने कई मुद्‌दे हैं, जिनका संबंध संधि के तहत उसे मिलने वाली विशाल जलराशि के कुप्रबंधन से है।

 पाकिस्तान में इस नदी के अंतिम छोर पर मौजूद सिंध के लोगों ने ऊपरी भाग मौजूद पाकिस्तानी इलाकों से अधिक पानी की मांग करते हुए 1 से 14 मार्च तक मोर्चे निकाले थे।

 भूतकाल में पाकिस्तान ने भारतीय परियोजनाओं पर विवाद उठाए हैं और उसे अगले स्तर पर भी ले गया है।

 जैसे बगलिहार प्रोजेक्ट को वह तटस्थ विशेषज्ञ के स्तर पर, जबकि किशनगंगा प्रोजेक्ट को वह हस्तक्षेप न्यायालय में ले गया था।

 इन दोनों मामलों में विवाद निवारण तंत्र पाकिस्तान की दलीलों से सहमत नहीं हुआ, जिसमें कहा गया था कि ये संधि का उल्लंघन हैं और इसलिए इन्हें अनुमति नहीं दी जानी चाहिए लेकिन, दोनों मामलों में भारत से संरचना और संचालन संबंधी बदलाव करने को ही कहा गया।

 यहां मीडिया को अधिक संतुलित रवैया अपनाने की जरूरत है।

 हमें यह सुनिश्चित करना होगा कि सिंधु बेसिन में हम जो भी प्रोजेक्ट लाएं उसके पर्यावरण संबंधी, सामाजिक और आपदा प्रभाव का पूरा आकलन करें और यदि एकाधिक प्रोजेक्ट हों तो हमें उनके सम्मलित प्रभाव का आकलन करना चाहिए।

, आज यदि हम भारत में ऊर्जा परिदृश्य पर दृष्टि डालें तो पाएंगे कि हमारे पास सरप्लस बिजली है, मांग की कमी के कारण थर्मल प्रोजेक्ट का प्लांट लोड फैक्टर नीचे जा रहा है, बिजली के आदान-प्रदान के मामले में दरें बहुत कम हो गई हैं।

 बिजली के इस्तेमाल की दक्षता बढ़ रही है, जो और भी बढ़ सकती है।

 बड़े पैमाने पर सौर व पवन बिजली के विकल्प खुल रहे हैं, जिनसे बड़ी मात्रा में और किफायती दरों पर बिजली मिल सकती है।

 हिमालय के नाजुक पर्यावरण में हमारे नदियों, वनों और जैव विविधता को संरक्षण की जरूरत है तो हमें खासतौर पर सिंधु घाटी और आमतौर पर पूरे हिमालय में इतने सारे प्रोजेक्ट जल्दबाजी में लाने की जरूरत ही नहीं है।

 उधर, प्रभाव के आकलन, सलाह-मशविरा, आकलन, कार्यपालन और विकल्पों के आकलन में इतना कुछ बाकी है कि जम्मू-कश्मीर, हिमाचल और शेष भारत के लोगों के हित में बिजली परियोजनाओं में जल्दबाजी नहीं मचानी चाहिए।

(लेखक के अपने विचार हैं)।

हिमांशु ठक्कर।

पिछले 30 वर्षों से जल संरक्षण व नदियों के नीतिगत मसलों पर सक्रिय।

@., सौजन्य- दैनिक भास्कर।

