पटरी पर लौटती अर्थव्यवस्था (अमर उजाला )।

(जुलाई से सितंबर के दौरान देश की अर्थव्यवस्था की रफ्तार ने लगातार तीसरी तिमाही में चीन को पीछे छोड़ा है, बल्कि लगातार तीसरी बार सात फीसदी से अधिक की वृद्धि भी दर्ज की है।

)।

देश के सकल घरेलू उत्पाद (जीडीपी) के दूसरी तिमाही के आंकड़े उत्साह पैदा करने वाले हैं, क्योंकि जुलाई से सितंबर के दौरान देश की अर्थव्यवस्था की रफ्तार ने लगातार तीसरी तिमाही में चीन को पीछे छोड़ा है, बल्कि लगातार तीसरी बार सात फीसदी से अधिक की वृद्धि दर्ज की है।

 पहली तिमाही के सात फीसदी के मुकाबले जीडीपी की दर 7.4 फीसदी रही है, जिसमें 9.3 फीसदी की दर से वृद्धि करने वाले विनिर्माण क्षेत्र का अहम योगदान है।

 वैश्विक स्तर पर सुस्ती और देश के राजनीतिक माहौल के चलते अर्थव्यवस्था के जानकार तक बहुत उत्साहित नहीं थे, पर इन आंकड़ों से निवेशकों में निश्चित ही सकारात्मक संदेश जाएगा।

 खासतौर से जीडीपी में 18 फीसदी की हिस्सेदारी करने वाले मैन्यूफैक्चरिंग सेक्टर में आई तेजी से महत्वाकांक्षी कार्यक्रम मेक इन इंडिया को आगे बढ़ाने में मदद मिलेगी।

, उत्साह जगाने वाला दूसरा क्षेत्र सर्विस सेक्टर है, लेकिन इसकी मार अंततः मध्य वर्ग पर पड़ रही है।

 वहीं अर्थव्यवस्था में 14 फीसदी की हिस्सेदारी करने वाले कृषि क्षेत्र ने बेशक, पहली तिमाही के 1.9 फीसदी की तुलना में बेहतर प्रदर्शन करते हुए 2.2 फीसदी की वृद्धि दर्ज की है, मगर लगातार दूसरे वर्ष सूखे की वजह से न केवल कृषि उत्पादन में, बल्कि ग्रामीण रोजगार में भी कमी आई है।

 सरकार को इस क्षेत्र में मांग बढ़ाने के लिए निश्चित ही अगले कुछ महीनों के दौरान कुछ ठोस कदम उठाने पड़ सकते हैं।

 सरकार के लिए बुनियादी ढांचा और कंस्ट्रक्शन क्षेत्र का कमजोर प्रदर्शन भी चिंता का कारण होगा।

 खासतौर से कंस्ट्रक्शन क्षेत्र में विरोधाभास देखने को मिल रहा है, जिसमें सरकार एक ओर तो बेघरों को आवास देने की योजना पर काम कर रही है, वहीं देश के विभिन्न शहरों में रियल एस्टेट क्षेत्र में सुस्ती के कारण लाखों फ्लैट खाली पड़े हैं।

 वित्त मंत्रालय ने आर्थिक सर्वेक्षण में इस वर्ष विकास दर के आठ फीसदी रहने का अनुमान जताया था, लेकिन अब वक्त अधिक नहीं है, लिहाजा सरकार को जल्द ही सुधारों की दिशा में आगे बढ़ना चाहिए।

 इस दिशा में वस्तु और सेवा कर (जीएसटी) सबसे महत्वपूर्ण कदम हो सकता है, अब यह सरकार के प्रबंधकों पर निर्भर है कि क्या वे संसद के शीत सत्र में इसे पारित करवाने में सफल होते हैं।

,  ।

सौजन्य :- अमर उजाला,12.02.2015।

