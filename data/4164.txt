पहले इन्कार, अब फरार(अमर उजाला)।

हजारों करोड़ रुपये के डिफॉल्टर उद्योगपति विजय माल्या द्वारा चेतावनियों के बावजूद बैंकों का कर्ज न चुकाना जितना स्तब्ध करने वाला था, अब उनके चुपचाप देश छोड़कर चले जाने की जानकारी उतनी ही हैरत भरी है।

 भारतीय बैंकिंग के इतिहास में संभवतः यह पहला उदाहरण है, जब पूरा तंत्र एक डिफॉल्टर के सामने लगभग विवश है।

 जिन सत्तरह बैंकों ने बंगलूरू के कर्ज वसूली ट्रिब्यूनल में याचिका दायर करने के बाद सर्वोच्च न्यायालय की शरण ली, उनमें से दो कह चुके हैं कि माल्या ने जान-बूझकर उनका कर्ज नहीं चुकाया; किंगफिशर की खराब हालत देख कुछ बैंकों में उन्हें कर्ज देने पर सहमति नहीं थी, फिर भी उन्हें ऋण दिया गया-ये सारे तथ्य बताते हैं कि कर्ज देने में नियम-कायदों का पालन नहीं हुआ, जो माल्या को राजनीतिक संरक्षण मिले बगैर संभव नहीं था।

 बैंकों के निजीकरण के खिलाफ सबसे बड़ा तर्क यही दिया जाता था कि उनके कर्ता-धर्ता अपने लोगों को कर्ज देते हैं, पर बैंकों के राष्ट्रीयकरण के साढ़े चार दशक बाद भी जब ′अपने लोगों′ को उपकृत करते हुए अर्थव्यवस्था को चूना लगाने का काम जारी है, तब सरकारी बैंकों के प्रबंधन में सुधार के बारे में सोचना ही होगा।

, सिर्फ बैंकिंग व्यवस्था नहीं, विजय माल्या की फरारी बताती है कि ठीक इन्हीं परिस्थितियों में आईपीएल के पूर्व कमिश्नर ललित मोदी के विदेश भागने के प्रसंग से भी सरकार ने कोई सबक नहीं लिया।

 सिर्फ यही नहीं कि बैंकिंग व्यवस्था का मजाक बनाने वाले इस उद्योगपति के कर्ज की रिकवरी की दिशा में ठोस कदम नहीं उठाया गया, बल्कि एनपीए के बोझ से दबी सरकार ने माल्या की फरारी के एक सप्ताह बाद शीर्ष अदालत को जिस तरह यह सूचना दी, उससे इस मामले में खुद उसकी विवशता का भी पता चलता है।

 माल्या के विदेश चले जाने की आशंका के बावजूद ट्रिब्यूनल ने भी आश्चर्यजनक रूप से मार्च के आखिर में इस मामले की सुनवाई की तारीख रखी।

 ′किंग ऑफ गुड टाइम्स′ के अच्छे दिन तो बहुत पहले खत्म हो गए थे, पर जब तक माल्या को जान-बूझकर किए गए कृत्य के लिए पकड़ा और दंडित नहीं किया जाता, तब तक हमारी समूची व्यवस्था भी अपनी निष्क्रियता के शर्म से शायद ही उबर सके।

,  , सौजन्य: अमर उजाला,17.03.2016।

