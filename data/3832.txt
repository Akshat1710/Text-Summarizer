नए मोड़ पर देश (दैनिक जागरण )।

पिछले साल ने हमें काफी कुछ सिखाया है।

 इसके आधार पर हम कह सकते हैं कि इस साल हमारे पास कई अवसर हैं।

 भारत के उदय की परीक्षा इस साल के मध्य से शुरू होगी और यह साल भारत के लिए नया मोड़ बन सकता है।

 भारत विशाल विकासशील देश है, जो अब वैश्विक आर्थिक व्यवस्था में शामिल हो गया है और आर्थिक मोर्चे पर दुनिया के साथ आर्थिक मोर्चे कदमताल कर रहा है।

 ऐसी हालत में कुछ आंकड़ों और स्थिति पर नजर डालनी चाहिए ताकि भविष्य की अपनी नीति को हम दुरुस्त ढंग से बना सकें।

 पहले बात गरीबी की।

 विभिन्न समितियों ने इस बारे में अलग-अलग आंकड़े प्रस्तुत किए हैं।

 तेंदुलकर समिति ने गरीबों की संख्या 21 करोड़ 65 लाख बताई है तो एनसी सक्सेना समिति ने 41 करोड़ 30 लाख, जबकि अजरुन सेनगुप्ता समिति ने इसके 90 करोड़ 30 लाख होने का अनुमान जताया है।

 यही हाल मध्य वर्ग की संख्या को लेकर है।

 क्रेडिट सुइस की ग्लोबल वेल्थ रिपोर्ट 2015 के अनुसार इनकी संख्या 2.36 करोड़ है, मैकेंजी ने 2005 के अपने आकलन में इसे 5 करोड़ बताया, जबकि विश्व बैंक ने 2005 के आधार पर कहा कि यह 2.64 करोड़ है।

 क्रेडिट सुइस ने 61,480 रुपये प्रति माह आय के आधार पर मध्य वर्ग का आकलन किया है।

 एक टेलीविजन चैनल ने इस तरह का आकलन 2007 में किया।

 उसने कार या स्कूटर, कलर टेलीविजन या टेलीफोन आदि के घरेलू स्तर के उपभोक्ता के आधार पर यह विश्लेषण किया।

 इसका आकलन था कि आबादी का लगभग 20 प्रतिशत या 20 करोड़ लोगों का मध्य वर्ग है।

, मेरिल लिंच ग्लोबल वेल्थ मैनेजमेंट एंड कैपजेमिनी के 2010 के आकलन के मुताबिक ज्यादा पूंजी वाली या ऐसी आबादी जिसके पास 10 करोड़ या उससे अधिक अमेरिकी डॉलर के निवेश की संपत्ति है, की संख्या 1.53 लाख है।

 कैपजेमिनी और रॉयल बैंक ऑफ कनाडा की वेल्थ रिपोर्ट के अनुसार 2014 में इनकी संख्या 1.98 लाख थी।

 इन आंकड़ों के अंतर और इनकी सच्चाई पर अंतहीन बहस हो सकती है, लेकिन ये एक बड़ा सवाल भी उठाते हैं कि धनी और मध्य वर्ग की संख्या 30 करोड़ से कम ही है, गरीबों की संख्या 21 करोड़ 65 लाख से 41 करोड़ 60 लाख तक है।

 यह मानते हुए कि आबादी के 3 प्रतिशत से भी कम लोग प्रत्यक्ष कर का भुगतान करते हैं तो शेष 50-60 करोड़ लोग कहां हैं।

 ये निम्न मध्यम आय वर्ग के लोग हैं या यह गरीब आबादी है या इसे गायब वर्ग (मिसिंग क्लास) कह सकते हैं।

, यहीं पर हमारे पास एक बड़ा अवसर है।

 अगर हम इन 50-60 करोड़ लोगों के जीवन में सकारात्मक परिवर्तन लाएं तो अगले दो-तीन दशक के लिए भारत को दो अंकों वाले विकास से कोई रोक नहीं सकता।

 लेकिन इसके लिए विकास की एक नई रूपरेखा की जरूरत होगी।

 भारत का विकास मुख्यत: कृषि, इससे जुड़े क्षेत्रों और सर्विस सेक्टर पर निर्भर करता है।

 कृषि लघु और सीमांत किसानों पर निर्भर है।

 ये ऐसे किसान हैं जिनके पास एक हेक्टेयर या 2.5 एकड़ जमीन है।

 इस श्रेणी में देश के 80 प्रतिशत से अधिक किसान हैं।

 हमारी ग्रामीण आबादी लगभग 67.63 प्रतिशत या 82 करोड़ 50 लाख लोगों की है।

 ग्रामीण उपभोक्ता और भारत का विकास इस आबादी पर ही निर्भर है।

 ये किसान इंद्र देवता की कृपा पर निर्भर रहते हैं।

 पिछले दो साल से उन पर यह कृपा नहीं बरसी है।

 आबादी के इस वर्ग के लिए ‘सतत उपयोग’ वाली ‘सतत आय’ की रचना किए बिना भारत का सच्चा विकास नहीं हो सकता।

, ग्रामीण विकास और कृषि क्षेत्र सहज रूप से जुड़े हुए हैं और इसलिए नीति ऐसी बनानी होगी कि दोनों को अपने-अपने हिस्से मिल सकें।

 अब वैश्विक नीतियां भी इस सेक्टर पर बड़े पैमाने पर प्रभाव डालेंगी।

 डब्ल्यूटीओ सम्मेलन में हाल में हुई बातचीत पर टिप्पणी करते हुए प्रमुख कृषि वैज्ञानिक डॉ. एमएस स्वामीनाथन ने कहा कि वैश्विक खाद्य सुरक्षा, विकसित और विकासशील देशों के बीच कृषि सुरक्षा पर दोहरे रवैये और छुपे हुए अकाल से जूझ रहे भारत को अपनी नीतियां बनाने की स्वतंत्रता कैसे होनी चाहिए-इन सब पर गहराई से बातचीत हो सकती थी।

 एक तरफ तो देश को इस ‘गायब वर्ग’ की जरूरतों को पूरा करने की आवश्यकता है और दूसरी तरफ हमें भविष्य की आकस्मिक स्थितियों की पूर्व योजना तैयार करने की जरूरत है।

 इस साल कई मोर्चे पर अप्रत्याशित चीजें हो सकती हैं और हमें इनसे निपटने के लिए अच्छे तरीके से तैयार रहना होगा।

1वैश्विक तौर पर अर्थव्यवस्था अच्छी हालत में नहीं है।

 अमेरिका अपने यहां विदेशी कामगारों के लिए नियम कड़े कर रहा है और भारतीय आइटी क्षेत्र इसके इर्द-गिर्द ही फैला हुआ है।

 हमें अमेरिका, चीन, जर्मनी और जापान पर नजर रखनी होगी।

 सीरियाई संकट पर भी लगातार सतर्क रहना होगा।

 कच्चे तेल के दाम अगर और गिरते हैं तो राजकोषीय घाटे की स्थिति से निपटना आसान होगा, लेकिन तेल उत्पादक देशों से निवेश वापसी का वास्तविक खतरा भी होगा।

 अगर तेल कीमतों में तेज वृद्धि होती है तो हमें राजकोषीय घाटे से निपटना होगा।

 इसी तरह अगर अमेरिकी फेडरल रिजर्व की ब्याज दरें फिर बढ़ती हैं तो धन का बाहर जाना हमारे निवेश और विदेशी रिजर्व पर बुरा प्रभाव डालेगा।

 जलवायु परिवर्तन के कारण प्राकृतिक आपदाएं जिस तरह लगातार आ रही हैं उसे देखते हुए हमें नियमित आधार पर निवेशों का ध्यान रखना होगा।

 प्रमुख शहरों को अपने लिए पानी की जिस तरह जरूरत हो रही है उससे लगता है कि हमारे बड़े शहर पानी के संकट की तरफ बढ़ रहे हैं।

, अंतरराष्ट्रीय स्तर पर संघर्ष और बढ़ती वैश्विक असहिष्णुता बहुत ही परेशान करने वाली चीज है और हमें ‘सभ्यताओं के बीच संघर्ष’ को ‘सभ्यताओं के बीच विचार-विमर्श’ में बदलना होगा।

 इसके साथ ही पूरे ऊर्जा क्षेत्र में ईमानदारी के साथ संरचनात्मक बदलाव की जरूरत है।

 जलवायु बदलाव सम्मेलन के दौरान हमने हाल में जो वायदे किए हैं, उस खयाल से हमें अपनी ऊर्जा योजना बनानी होगी।

 हमारी तमाम कोशिशों के बावजूद हम हर साल करीब एक करोड़ 20 लाख नए इच्छुक युवाओं को रोजगार नहीं दे पा रहे हैं।

 इस नजरिये से स्किल इंडिया, स्टैंड अप इंडिया और स्टार्ट अप इंडिया पर खास ध्यान देने की जरूरत है।

 स्वास्थ्य और शिक्षा जैसे सामाजिक क्षेत्रों में बजट कटौती का विकास पर दीर्घकालिक प्रभाव पड़ेगा।

 हमें कृषि, स्वास्थ्य और शिक्षा में ज्यादा निवेश की जरूरत है।

 देश अब तक उत्तरी सीमा से सुरक्षित था और चुनौती उत्तर पश्चिमी हिस्से से ही थी, लेकिन अब चुनौतियां बढ़ रही हैं।

 हमें हथियारों की खरीद की गति बढ़ानी होगी।

 यह ऐसा वक्त है जब हर व्यक्ति को एक-दूसरे से हाथ मिलाकर लक्ष्य हासिल करने के लिए काम करना होगा।

 यह सिर्फ सही चीज करने का वक्त नहीं है, बल्कि चीजों को सही ढंग से करने की जरूरत है ताकि भारत आगे बढ़े।

,  ।

सौजन्य :- दैनिक जागरण ,1.06.2016,डॉ. मुरली मनोहर जोशी (भाजपा के वरिष्ठ नेता, पूर्व केंद्रीय मंत्री और लोकसभा के सदस्य हैं)।

