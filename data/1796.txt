सकारात्मक कोशिश (दैनिक जागरण)।

मुख्यमंत्री रघुवर दास सीएनटी-एसपीटी में संशोधन को लेकर सर्वसम्मति बनाने के प्रयास में जुट गए हैं।

 इस कड़ी में उन्होंने प्रमुख विपक्षी दलों को साधना आरंभ कर दिया है।

 इससे उनकी सकारात्मक सोच परिलक्षित होती है।

 मुख्यमंत्री चाहते हैं कि संशोधन पर सबकी राय सामने आए।

 विधानसभा के शीतकालीन सत्र में इस मसले पर वृहद चर्चा भी होगी।

 सरकार सत्र के दौरान विधेयक पेश करेगी।

 विधेयक पारित होने के बाद केंद्र सरकार की मंजूरी के लिए भेजा जाएगा।

 मुख्यमंत्री ने इस बाबत शनिवार को झारखंड मुक्ति मोर्चा के अध्यक्ष शिबू सोरेन से संपर्क साधा।

 सोरेन राज्य के सर्वाधिक स्वीकार्य नेताओं में हैं।

 उनका लंबा राजनीतिक अनुभव रहा है और उनकी छवि समाज सुधारक की रही है।

 लोग उन्हें श्रद्धा की नजर से देखते हैं।

 उन्होंने महाजनी प्रथा और शराब के खिलाफ लंबा संघर्ष चलाया है।

 वे राज्य के चप्पे-चप्पे से वाकिफ हैं और समस्याओं के निदान में उनकी दिलचस्पी भी है।

 पूर्व में भी मुख्यमंत्री उनसे राज्य हित के मसलों पर विमर्श करते रहे हैं।

 हालांकि झारखंड मुक्ति मोर्चा सीएनटी-एसपीटी एक्ट में संशोधन के खिलाफ है।

 अन्य विपक्षी दल भी विरोध में हैं।

 ऐसे में मुख्यमंत्री की कोशिश को देखते हुए सभी राजनीतिक दलों को अपना पक्ष खुलकर रखना चाहिए।

 इसके लिए विधानसभा बेहतर मंच होगा।

 ऐसा माहौल बने कि हंगामे की बजाय सबके विचार सामने आएं ताकि राज्य हित में इस मसले पर निर्णय लिया जा सके।

 अभी विरोध की प्रवृति ज्यादा है लेकिन समाधान कोई नहीं बता रहा है।

 समय के साथ कई पुराने कानून में संशोधन किए गए हैं जिसे लोगों ने अंगीकार भी किया है।

 मुख्यमंत्री की इस कोशिश को भी सकारात्मक तरीके से लेना चाहिए।

 राज्य की स्थापना के 16 साल पूरे होने को हैं।

 झारखंड के साथ अस्तित्व में आए दो अन्य राज्य छत्तीसगढ़ और उत्तराखंड काफी आगे निकल चुके हैं।

 झारखंड राजनीतिक अस्थिरता के भंवर में फंसकर उलझ गया था।

 पहली बार राज्य में पूर्ण बहुमत की सरकार बनी है जो जटिल मसलों पर साहसिक फैसले ले रही है।

 ऐसे निर्णय को सिर्फ राजनीतिक नफा-नुकसान के नजरिए से देखना गलत होगा।

 कोई कदम उठाते वक्त यह सोचना होगा कि आखिरकार राज्य के पिछड़ेपन का कारण क्या है।

 पूरे देश को कोयला उपलब्ध कराने वाला झारखंड खुद अंधेरे में क्यों डूबा है।

 राज्य में संसाधनों के विकास के लिए सरकार कदम उठा रही है तो इसपर शंका करने की बजाय समाधान और विकल्प देना सबका कर्तव्य है।

 इसी में राज्य का हित भी निहित है।

 स्थानीय संपादकीय : झारखंड ।

सौजन्य – दैनिक जागरण।

