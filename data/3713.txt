सियासी चंदा : पारदर्शिता या खुली छूट (योगेन्द्र यादव) (पत्रिका)।

कालेधन और भ्रष्टाचार की जड़ समझे जाने वाले राजनीतिक दलों के चंदे में नकदी की सीमा 20 हजार से घटाकर दो हजार करने व इलेक्शन बांड जारी करने की वित्त मंत्री अरुण जेटली की घोषणा से क्या यह उम्मीद की जाए कि इससे कालेधन का प्रवाह थम पाएगा।

 या फिर अब तक की पारदर्शिता भी खत्म हो जाएगी।

, सब जानते हैं कि हमारे देश में कालेधन और भ्रष्टाचार की जड़ है राजनीतिक भ्रष्टाचार।

 उसका मूल है चुनावी खर्चा और राजनीतिक फंडिंग।

 यह भी कि, पार्टियों का अधिकांश फंड या तो नेताजी की जेब में होता है या पार्टियों की तिजोरी में।

 आटे में नमक के बराबर हिस्सा बैंक अकाउंट में होता है।

 चुटकी भर फंड इंकम टैक्स और चुनाव आयोग के सामने घोषित होता है।

 देश के वित्त मंत्री जब बजट भाषण पढ़ रहे थे तो संसद में मेजों की थपथपाहट सुन कर मेरा माथा ठनका।

, दलेर मेंहदी का गीत याद आया..’मामला गड़बड़ है’।

 जिन राजनेताओं के कालेधन को रोकने के लिए प्रस्ताव लाया जाए वे ही सब मिलकर इसका स्वागत करें, तो आप क्या कहेंगे।

 अरुण जेटली ने कहा कि वे राजनीतिक फंड में पारदर्शिता लाने के लिए एक बड़ा प्रस्ताव ला रहे हैं।

 राजनीतिक दल अब 2 हजार रुपये से अधिक कैश नहीं ले सकेंगे।

 और, राजनीति में सफेद धन लाने के लिए ‘इलेक्शन बांड’ लाए जाएंगे।

, सांसदों ने मेज थपथपाई और टीवी चैनलों ने जयघोष किया।

 अगले दिन अखबारों की सुर्खियों और संपादकीय ने भी संतोष व्यक्त किया, वित्तमंत्री का काम बन गया।

 बजट खत्म, पैसा हजम।

 दरअसल वित्तमंत्री ने क्या घोषणा की, ये उस दिन किसी को समझ ही नहीं आया।

 इलेक्शन बांड वाला मामला तो बंद पिटारे जैसा था।

, धीरे-धीरे बजट के दस्तावेज खुले और तब यह बात समझ में आई कि यह अरुण जेटली की एक और गुगली थी।

 इससे राजनीति में काला धन जरा भी नहीं रुकेगा उल्टे राजनीतिक अकाउंटिंग में जो थोड़ी बहुत पारदर्शिता है वो भी खत्म हो जाएगी।

 वित्त मंत्री का पहला प्रस्ताव है कि राजनीतिक दलों को कैश में मिलने वाले चंदे की अधिकतम सीमा 2 हजार कर दी जाए।

 पहली नजर में अच्छी बात लगती है कि सैकड़ों करोड़ों रुपये का गुमनाम कैश चंदे का दावा करने वाली पार्टियों पर कुछ सख्ती तो हुई।

 ध्यान से देखें तो पता लगेगा कुछ भी नहीं हुआ।

, आज का कानून कहता है कि पार्टी को 20 हजार रुपये से कम के किसी भी चंदे का हिसाब देने की कोई जरूरत नहीं है।

 इसका फायदा उठा तमाम नेता और पार्टियां हवाला, प्रोपर्टी और भ्रष्टाचार के जरिए काली कमाई को राजनैतिक चंदे के तौर पर दिखा ब्लैक को व्हाइट कर लेते हैं।

 इसे रोकने के लिए दो तरह के नियमों की जरूरत थी।

, पहला, हिसाब न देने की छूट को पूरी तरह से खत्म किया जाए।

 जैसा बाकी संगठनों को करना पड़ता है, उसी तरह से पार्टियों को भी अपने हर चंदे का हिसाब देना और रखना पड़े।

 चाहे कैश में हो या चेक।

 दूसरा, कोई भी पार्टी कैश में अधिकतम कितना चंदा ले सकती है उसकी सीमा बंधती।

 यह नियम बन सकता था कि पार्टियां अपने कुल चंदे का सिर्फ 10 प्रतिशत ही कैश में ले सकती हैं।

 लेकिन वित्त मंत्री ने हिसाब देने के छूट को भी 20 हजार से घटाकर 2 हजार कर दिया।

 नतीजा ये होगा कि कुछ भी नहीं बदलेगा।

 कल तक जो नेता जी किसी एकाउंटेंट को बुलाकर कहते थे, भाई ये रहे 100 करोड़ इसे 20-20 हजार के चंदे की तरह दिखा कर एंट्री कर दो।

, अब वो कहेंगे भाई ये रहे 100 करोड़ इसे 2-2 हजार के चंदे की एंट्री दिखा दो।

 जो कल तक सैकड़ों करोड़ के दो नंबर के पैसे को एक नंबर कर रहे थे वो आज भी वही करेंगे।

 बस चार्टर एकाउंटेंट की मेहनत और फीस बढ़ जाएगी।

 यह बात सही है राजनीति में दो नंबर के पैसे को रोकने के साथ साथ एक नंबर के पैसे को भी बढ़ावा देना जरूरी है।

 लेकिन चुनावी बांड वाली घोषणा के बहाने वित्त मंत्री दूसरा ही खेल खेल गए।

 राजनीति में ‘मुक्तदान’ के बजाय ‘गुप्तदान’ की व्यवस्था कर दी है।

 इस बांड से राजनीतिक चंदे में जो थोड़ी बहुत पारदर्शिता थी वो भी खत्म हो जाएगी।

, सरकार की योजना ये है कि जो भी व्यक्ति किसी पार्टी को एक नंबर में पैसा देना चाहे वो बैंक जाकर उतनी रकम का इलेक्ट्रोल बांड खरीद लेगा।

 बांड पर न खरीदने वाले का नाम होगा न ही उस पार्टी का जिसे बांड दिया जाएगा।

 न दान देने वाले को बताना पड़ेगा कि उसने किस पार्टी को दान दिया।

 न ही पार्टियों को बताना पड़ेगा कि उसे किस व्यक्ति और कंपनी से दान मिला है।

 सबसे खतरनाक बात ये है कि पार्टी को ये भी नहीं बताना पड़ेगा कि उसे कुल कितनी रकम के बांड मिले।

, पहले जिस 20,000 तक के चंदे का हिसाब न देने की छूट थी इलेक्शन बांड के लिए उस छूट की सीमा ही समाप्त कर दी गई।

 मान लीजिए की अगर कोई सरकार किसी बड़ी कंपनी को किसी बड़ी डील में 5 हजार करोड़ का फायदा पहुंचाती है।

 50-50 का सौदा हो जाता है वो कंपनी या उसका मालिक 2.5 हजार करोड़ का इलेक्शन बांड खरीद चुपचाप से सत्तारूढ़ पार्टी को पकड़ा देती है।

, आज की व्यवस्था में कंपनी को अपनी बैलेंस शीटे में इसका खुलासा करना पड़ता और उस पार्टी को इंकम टैक्स के हिस्से में इसकी घोषणा करनी पड़ती।

 लेकिन जेटली जी के इस ‘सुधार’ से ये सारा लेन देन रिकॉर्ड से गायब हो जाएगा।

 कुछ यूं समझ लीजिए कि राजनीतिक फंडिंग की टंकी ‘लीक’ कर रही थी।

 उस छेद को बंद करने के बजाय वित्त मंत्री ने नियम बना दिया चाहे टंकी में कितने भी छेद करो कोई भी छेद दो अंगुली से बड़ा नहीं हो सकता।

 टंकी का ढक्कन और खोल दिया चाहे कितना भी लोटा पानी ले लीजिए।

 और उस पर तुर्रा ये कि सबके सामने एक बड़ी स्क्रीन लगा दी जिस पर लिखा है पारदर्शिता।

, सौजन्य- पत्रिका।

