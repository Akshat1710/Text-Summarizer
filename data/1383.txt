ममता का हिंदी प्रेम (दैनिक जागरण)।

दूसरी बार अपने दम पर बंगाल की सत्ता पर काबिज होने वाली तृणमूल प्रमुख व मुख्यमंत्री ममता बनर्जी का इन दिनों हिंदी से प्रेम अधिक बढ़ गया है।

 अक्सर ही कोलकाता में मीडिया से मुखातिब होने वाली सुश्री बनर्जी बांग्ला या फिर अंग्रेजी बोलती थीं।

 पर, नोटबंदी के बाद से उनका सुर काफी बदल गया है।

 राज्य सचिवालय हो या फिर एयरपोर्ट जहां भी संवाददाता से रूबरू होती हैं वहां बांग्ला से अधिक हिंदी और अंग्रेजी भाषा का इस्तेमाल कर रही हैं।

 आखिर अचानक ममता का हिंदी प्रेम अचानक इतना क्यों बढ़ गया है।

 कई लोगों के मन में यह सवाल उठ रहा है।

 यहां तक कि बांग्ला न्यूज चैनलों पर भी चर्चा हो रही है कि अचानक सुश्री बनर्जी बोलने में हिंदी पर अधिक जोर क्यों दे रही हैं।

 इसका सीधा व सरल जवाब है कि ममता नोटबंदी को लेकर अपने विरोधी रूख को सिर्फ बंगाल तक सीमित नहीं रखना चाहती।

 वह दिल्ली समेत कई हिंदी भाषी राज्यों के लोगों को नोटबंदी के खिलाफ मुखर होने के लिए अपील कर रही हैं।

 वह जहां नोटबंदी के मुद्दे पर विपक्ष के चेहरे के रूप में खुद को दिखाने की कोशिश कर रही हैं।

 वहीं हिंदी भाषी प्रदेशों में खुद को मोदी का विकल्प बनाने का भी प्रयास कर रही हैं।

 वह जानती हैं कि बंगाल के लोग उन्हें पसंद करते हैं और दूसरी बार भारी वोट से विजयी बना कर सत्ता पर आसीन किया है।

 पर, अन्य राज्यों में तृणमूल को अब तक पहचान नहीं मिल सकी है।

 ममता बार-बार नोटबंदी के विरोध पर तर्क दे रही हैं कि आम लोगों को परेशानी हो रही है इसीलिए विरोध कर रही हैं।

 फिलहाल उनके इलाके में कोई चुनाव नहीं है।

 इसीलिए राजनीतिक फायदे लेने के लिए ऐसा कर रही हैं।

 पर, उनके इस नोटबंदी विरोधी रूख से साफ हो गया है कि वह खुद को 2019 के लोकसभा चुनाव में फायदा मिलने की उम्मीद लिए आंदोलन पर आंदोलन की घोषणाएं कर रही हैं।

 यह भी सही है कि ममता की हिंदी टूटी-फूटी है।

 पर, वह अच्छी हिंदी बोलने की कोशिश कर उत्तर प्रदेश, बिहार, दिल्ली समेत कुछ और राज्यों में पैठ बनाने की कोशिश में हैं।

 पर, ममता के नोटबंदी विरोध को लेकर बंगाल के भी लोगों की राय भी समान नहीं लगता।

 राज्य में ममता के साथ वामपंथी तथा कांग्रेस तीनों ही दल नोटबंदी का विरोध कर रहे हैं।

 ऐसे में तृणमूल, वामपंथी और कांग्रेस समर्थक का विरोध करना स्वभाविक है।

 पर, जिनके पास कालाधन नहीं है, वे लोग परेशानी के बावजूद नोटबंदी के पक्ष में हैं।

 ऐसे में ममता की हिंदी प्रेम और उनकी पूरी सक्रियता 2019 के लोकसभा चुनाव में क्या रंग लाएगी यह तो वक्त बताएगा।

 पर, एक बाद साफ है कि ममता राष्ट्रीय राजनीति खुद को चमकाने की पूरी कोशिश में है।

 स्थानीय संपादकीय : पश्चिम बंगाल , सौजन्य – दैनिक जागरण, 23-11-2016.।

