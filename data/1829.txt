पाकिस्तान पर पलटवार ( दैनिक जागरण)।

आतंकी हमलों के सिलसिले की ताजा कड़ी के रूप में उड़ी की घटना के बाद पाकिस्तान को जिस जवाब की प्रतीक्षा लंबे समय से की जा रही थी वह देश की जनता के सामने आ गया है।

 यह जवाब आतंकवाद के खिलाफ सर्जिकल स्ट्राइक के रूप में सामने आया है।

 मोदी सरकार संयम के पथ के प्रति प्रतिबद्ध रही है, लेकिन रावलपिंडी को उसके आतंकी कारनामों के लिए दंडित करने का संकल्प भी देश के जेहन में था।

 गुरुवार को यह सूचना आई कि भारत ने आखिरकार सीमा रेखा के निकट आतंकी शिविरों को निशाना बनाया और इस दौरान अच्छा-खासा नुकसान पहुंचाया गया।

 इस कार्रवाई में कुछ पाकिस्तानी सैनिक और तमाम आतंकी भी मारे गए।

 भारत के महानिदेशक सैन्य अभियान ने बताया है कि आतंकवाद विरोधी कार्रवाई का तात्कालिक लक्ष्य हासिल कर लिया गया है और यह भी कि नई दिल्ली का सैन्य अभियान का दायरा बढ़ाने का कोई इरादा नहीं है।

 यह एक महत्वपूर्ण बात है।

 इतना ही अहम यह है कि भारतीय डीजीएमओ ने इस आपरेशन की जानकारी अपने पाकिस्तानी समकक्ष को भी दी है।

 इस बयान का सार यह है कि भारत की पाकिस्तान की क्षेत्रीय अखंडता और साथ ही संप्रभुता को चुनौती देने की कोई योजना नहीं है।

, पाकिस्तान का जवाब अपेक्षा के अनुरूप ही है।

 उसके प्रधानमंत्री नवाज शरीफ ने पाकिस्तानी सैनिकों की मौत का बदला लेने की बात कही है।

 जो भी हो, भारतीय सेना ने कड़ा जवाब दे दिया है और यह जवाब निश्चित ही उड़ी हमले के बाद घायल घरेलू भावनाओं पर कुछ मरहम लगाएगा, लेकिन यह देखना अभी शेष है कि यह सैन्य कार्रवाई हमें किस राह पर ले जाएगी।

 यह गौर करना महत्वपूर्ण है कि इस सर्जिकल स्ट्राइक के पहले भारत ने पिछले दिनों में किस तरह का राजनीतिक-कूटनीतिक अभियान छेड़ा।

 यह इस अभियान का ही असर था कि पाकिस्तान को अपने यहां होने जा रहे दक्षेस सम्मेलन के रद होने की शर्मिदगी उठानी पड़ी।

 पाकिस्तान इस स्थिति का जिम्मेदार खुद है, क्योंकि आतंकवाद के मामले में कभी भी अपनी जिम्मेदारी को समझने के संकेत नहीं दिए।

 हाल के उदाहरण के रूप में उसने न सिर्फ उड़ी हमले की निंदा करने से इंकार कर दिया, बल्कि रावलपिंडी ने उन सुबूतों को भी लेने से मनाकर दिया जो भारत उसे देने वाला था।

 इन परिस्थितियों में भारतीय विदेश मंत्री सुषमा स्वराज ने 26 सितंबर को न्यूयॉर्क में संयुक्त राष्ट्र महासभा में दृढ़ता से भारत की स्थिति स्पष्ट की और उसके एक दिन बाद विदेश मंत्रलय ने दिल्ली में इस बात की पुष्टि की कि एक देश द्वारा बनाया गया माहौल इस क्षेत्रीय सम्मेलन के अनुकूल नहीं है यानी माहौल दक्षेस की मंशा के अनुरूप नहीं है।

, इस प्रकार भारत ने इस्लामाबाद में होने वाले सम्मेलन में शामिल होने में असमर्थता जताई और भारत के दृष्टिकोण से सुखद आश्चर्य यह हुआ कि अन्य तीन देशों बांग्लादेश, अफगानिस्तान और भूटान ने भी भारत के इस रुख का समर्थन किया।

 यहां ध्यान देने वाली बात है कि अफगानिस्तान ने संयुक्त राष्ट्र महासभा में पाकिस्तान द्वारा आतंकवाद का महिमामंडन करने पर नाखुशी जाहिर की थी।

 काबुल ने बयान जारी कर न सिर्फ दक्षेस सम्मेलन में शामिल होने से इंकार किया, बल्कि खुलकर कहा कि पाकिस्तान उसके ऊपर आतंकवाद थोप रहा है।

 उसने दक्षेस के अध्यक्ष नेपाल से सम्मेलन में भाग लेने में असमर्थता जताई।

 बांग्लादेश ने भी अपने आतंरिक मामलों में एक देश के बढ़ते हस्तक्षेप का जिक्र किया और उसने दिल्ली के इस रुख का समर्थन किया कि मौजूदा हालात दक्षेस के उद्देश्य के अनुकूल नहीं हैं।

 भूटान ने भी आतंकवाद से प्रभावित इन सदस्य देशों का साथ दिया और सम्मेलन में भाग लेने में असमर्थता जताई।

 उड़ी और उसके पूर्व हुए पठानकोट, गुरदासपुर, मुंबई आदि आतंकी हमलों पर पाकिस्तान के हठी रवैये को देखते हुए भारत ने उस पर राजनीतिक और कूटनीतिक दबाव बनाने में सफलता पाई है।

 यदि एक देश भी दक्षेस सम्मेलन में शामिल होने से मना कर दे तो यह सम्मेलन रद हो सकता है, जबकि यहां तो चार देशों ने उसका बहिष्कार करने की बात कही।

 साफ है कि भारत ने आतंकवाद पर अपनी नाखुशी व्यक्त की है और उसके लिए पाकिस्तान की निंदा की है, लेकिन इसका अर्थ यह नहीं है कि इस्लामाबाद बड़े अंतरराष्ट्रीय फलक पर अलग-थलग पड़ता जा रहा है।

, यह मान्य राजनीतिक सच्चाई है कि आतंकवाद की निंदा करने और भारत के साथ सहानुभूति दिखाने के साथ-साथ प्रमुख शक्तियां पाकिस्तान से संपर्क बनाए रखती हैं और अपने फायदे के लिए वहां निवेश करती हैं।

 यह सच है कि अमेरिका और अब रूस और चीन के साथ रावलपिंडी के सामरिक सहयोग बहुत ही गहरे और विशिष्ट प्रकृति के हैं।

, इन हालात के बीच मोदी सरकार ने भारत के खिलाफ छद्म युद्ध छेड़ने के लिए इस्लामाबाद को सबक सिखाने और साथ ही पाकिस्तान सेना पर दबाव डालने का निर्णय लिया है।

 यह सही है, लेकिन विश्व जगत में इस्लामिक देशों द्वारा पाकिस्तान को मिलने वाले समर्थन को नजरअंदाज नहीं किया जा सकता है।

 भारत को इसके प्रति सचेत रहना होगा।

 भारत ने यह भी संकेत दिया है कि वह पाकिस्तान को दिए गए व्यापार में तरजीही राष्ट्र के दर्जे पर फिर से पुनर्विचार करेगा।

 हालांकि इस बात की संभावना कम है कि इससे पाकिस्तान की सेना के रुख पर कोई प्रभाव पड़ेगा।

 पाकिस्तानी सेना का अपना एजेंडा है।

 वह 1971 से ही भारत को हजार घाव देने की रणनीति पर काम कर रही है।

 एक अन्य बिंदु भारत में सिंधु जल संधि को रद करने की आवाजों का है।

 यह संधि भारत और पाकिस्तान के बीच 1960 में अस्तित्व में आई थी।

 मोदी सरकार द्वारा उस पर पुनर्विचार की घोषणा से पाकिस्तान में चिंता बढ़ गई है।

 इस संधि के प्रस्तावों को बिना तोड़े ही भारत यदि संधि के अनुसार अपने हिस्से का सारा पानी उपयोग करने लगे तो भी पाकिस्तान पर दीर्घकालिक प्रभाव डाला जा सकेगा।

 बहरहाल भारत को अपने कदम फूंक-फूंक कर रखने होंगे।

 सिंधु जल संधि के बड़े क्षेत्रीय और अंतरराष्ट्रीय निहितार्थ हैं।

 भारत को कोई भी कदम अंतरराष्ट्रीय समझौते की कानूनी बाध्यताओं को ध्यान में रखते हुए उठाना होगा।

 यही भारत की कूटनीति का इम्तिहान भी है कि वह किस तरह पाकिस्तान पर दबाव बना पाता है।

लेखक :- सी. उदयभास्कर (जाने-माने सामरिक विश्लेषक हैं और इंस्टीट्यूट फॉर डिफेंस स्टडीज एंड एनालिसिस के निदेशक रह चुके हैं)।

सौजन्य :- दैनिक जागरण, 30-09-2016।

