कर क्रांति की उम्मीद से खुश हुआ भारतीय बाजार (दैनिक भास्कर)।

पांच राज्यों के चुनाव में प्रधानमंत्री नरेंद्र मोदी को चार में बड़ी जीत हासिल होने के बाद जिस तरह से निफ्टी और सेंसेक्स में उछाल आया है उससे साफ है कि आर्थिक स्थितियां राजनीतिक हालात पर कितनी निर्भर हैं।

 इसकी स्पष्ट वजह है कि ताकतवर नेतृत्व, मजबूत सरकार और कड़े फैसले लेने की उम्मीद बढ़ी है और उससे जीएसटी पास होने और भारत में अब तक की सबसे बड़ी कर क्रांति की संभावना प्रबल हुई है।

गुरुवार को जब जीएसटी परिषद ने चार विधेयकों का मसविदा पारित किया तो शुक्रवार को निफ्टी में उसका परिणाम साफ देखने को मिला और बाजार 50 इंडेक्स ऊपर उठ गया जो दो साल का सबसे ऊंचा रिकॉर्ड है।

 सेंट्रल जीएसटी, इंटीग्रेटेड जीएसटी, यूटी जीएसटी और मुआवजा विधेयक को परिषद की मंजूरी मिलने के बाद परिवहन कंपनियों और एफएमसीजी कंपनियों की बांछें खिल गईं और उन्होंने न सिर्फ निफ्टी को 9218.4 पॉइंट तक उठाया बल्कि सेंसेक्स को 29,698 पॉइंट के स्तर पर पहुंचा दिया।

 हालांकि, निफ्टी में इस पूरे हफ्ते वृद्धि हो रही है और उसके उठने का औसत 2.77 इंडेक्स और सेंसेक्स का 2.72 रहा है।

स्पष्ट है कि जैसे-जैसे यह आशा प्रबल हो रही है कि जीएसटी 1 जुलाई से लागू हो जाएगा और परिवहन और एफएमसीजी कंपनियां तमाम राज्यों में बिक्री कर अदा करने की बजाय एक जगह पर राष्ट्रीय बिक्री कर अदा करके निश्चिंत हो सकेंगी, तबसे उनमें एक प्रकार के उत्साह का संचार हो रहा है।

 अगर यह उत्साह बना रहा और जीएसटी सही समय पर लागू हो गया तो अनुमान है कि जीडीपी में 2 प्रतिशत तक की बढ़ोतरी होगी।

 हालांकि यह सारा उछाल उम्मीदों पर ही निर्भर है और जिन कंपनियों के लिए उम्मीद कम बनती है उनका शेयर नीचे गया है जैसे कि सार्वजनिक क्षेत्र के बैंक और आटो उद्योग।

शेयर बाजार में आती हुई यह तेजी इसलिए उल्लेखनीय है, क्योंकि दिसंबर की 26 तारीख को निफ्टी 77.50 पॉइंट गिरकर 7,908 तक आ गया था।

 तब निवेशक निराश थे और उन्हें लग रहा था कि सरकार भारी कर लगाने जा रही है।

 लेकिन जिस गति से जीएसटी पर काम हो रहा है उसके बाद निवेशकों की शंकाएं मिटती जा रही हैं और वे पूंजी लगा रहे हैं।

 फिर भी 2016 और 2008 में क्रमश: 23 फीसदी और 52 फीसदी पतन के अनुभव को देखते हुए अतिउत्साह से बचने और सावधान रहने की भी जरूरत है।

, सौजन्य- दैनिक भास्कर।

