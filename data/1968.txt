पूरी व्यवस्था पर सवाल (दैनिक जागरण)।

सरकारी कामकाज के क्या तौर तरीके हैं और उसका खामियाजा किस रूप में भुगतना पड़ सकता है, इसका जीता जागता उदाहरण हैं बिहार कर्मचारी चयन आयोग के निलंबित सचिव।

 वे अपने कारनामों की वजह से उन्नीस साल बाद फिर जेल में हैं।

 ऐसा लगता है यदि मीडिया बीएसएससी के प्रश्नपत्र लीक होने का लगातार शोर नहीं मचाता, परमेश्वर राम और उनके सहयोगी मौज काटते रहते।

 जांच से यह बात भी सामने आ रही है कि लकड़ी चोरी में जेल की हवा खा चुके परमेश्वर अब करोड़ों के मालिक हैं।

 उनके सहयोगी प्रॉपर्टी डीलर अनंत ने एसआइटी को जो बताया है उसके अनुसार गारंटी के साथ नौकरी देने वाले परमेश्वर को चार सौ से ज्यादा अभ्यर्थी सिर्फ उसने दिए।

 प्रत्येक अभ्यर्थी से छह से सात लाख की वसूली की जाती थी।

 अनुमान लगाया जा सकता है, यह राशि किस आंकड़े को पार कर रही है।

 अब तक जो भी तथ्य उभरकर आए हैं उसके अनुसार पूरा संगठित गिरोह इस काम में सक्रिय था, जिसकी धुरी खुद परमेश्वर राम थे।

 जांच के दौरान लगातार गिरफ्तारियां बढ़ती जा रही हैं।

 गिरोह के लोगों के काम बंटे हुए थे।

 किसी के जिम्मे रुपये लेकर पर्चा मुहैया कराने का काम था तो कोई पर्चा खरीदने के लिए जाल में फंसे अभ्यर्थियों का मूल प्रमाण पत्र अपने पास गिरवी रखता था।

 कोई प्रश्नपत्रों की तस्वीर बनाकर उपलब्ध कराता था।

 यहां सवाल यह उठता है कि अंचलाधिकारी के पद पर रहते हुए जिसे लकड़ी की चोरी में जेल भेजा गया था, उसे इतने महत्वपूर्ण पद पर किसने बिठाया।

 क्या विभागीय कार्रवाई की उनकी फाइल नहीं बनी थी।

 बनी थी तो अनदेखी क्यों की गई।

 कहीं ऐसा तो नहीं किसी रसूखदार ने ऐसा करने के लिए दबाव बनाया।

 यदि ऐसा है तो वह रसूखदार कौन है।

 इसका भी खुलासा हो।

 कहीं न कहीं इस बड़े पद को एक दागी अधिकारी के हाथ सौंपने में नियमों की अनदेखी की गई या हो सकता है अधिकारी को मोहरा बनाकर लाभ में कोई ऐसा चेहरा शामिल है, जिसका बेपर्द होना शेष है।

 नीतीश कुमार के कार्यकाल में भ्रष्ट अधिकारियों के खिलाफ जिस तरह कार्रवाई होती रही है, ऐसे मामले गले के नीचे नहीं उतरते।

 यह बड़ी साजिश है।

 यही वजह रही कि मुख्यमंत्री ने इसे गंभीरता से लेते हुए जांच के आदेश दिए।

 जांच की गति जितनी तेज होगी, न्याय भी उतनी ही तीव्रता से मिलेगा।

 इंटर स्तरीय परीक्षा को लेकर अब भी संशय की स्थिति है।

 उम्मीद की जानी चाहिए कि इसपर जल्द निर्णय होगा।

सौजन्य- दैनिक जागरण।

