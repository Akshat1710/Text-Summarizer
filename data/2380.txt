भारत के मिजाज की जीत (Editorial:अमर उजाला )।

राजनीति शास्‍त्र का हर विद्यार्थी बिहार चुनाव के नतीजों को समझने की कोशिश जरूर करेगा।

 इन नतीजों को लेकर फिजूल के तर्क गढ़ना बहुत आसान है, जैसा कि भाजपा के संसदीय बोर्ड ने किया, जब उसने हार का ठीकरा ′अंकगणित′ के सिर पर फोड़ने की कोशिश की।

 दरअसल, संसदीय बोर्ड ने 2014 के लोकसभा चुनाव में (जब जदयू और राजद अलग-अलग लड़ रहे थे) जदयू, राजद और कांग्रेस के वोट शेयर को जोड़कर देखा; और इस आधार पर उसने निष्कर्ष निकाला कि एनडीए का वोट शेयर कम था, इसीलिए भाजपाएनडीए की हार हुई।

 मगर इससे कुछ सवालों का उठना लाजिमी हैः।

1. क्या चुनाव नतीजे घोषित होने से पहले किसी को इस ′अंकगणित′ की याद नहीं थी।

 आखिर क्या वजह थी कि भाजपा का हर नेता अपनी पार्टी को पूर्ण (कुछ के मुताबिक दो-तिहाई) बहुमत दिलाने का दावा कर रहा था।

2. क्या एक मतदाता हर चुनाव में एक ही पार्टी को वोट देता है।

3. अगर चुनावों के नतीजे अंकगणित से ही निर्धारित होते हैं, तो फिर 2014 के संसदीय चुनाव में बिहार की कुल 40 सीटों में से भाजपा 22 सीटें कैसे जीत गई।

 जबकि अगर 2010 के विधानसभा चुनाव में वोट शेयर पर गौर करें, तो फिर भाजपा को 2014 में जदयू से कम सीटों पर जीत मिलनी चाहिए थी।

, क्या बदला 2014 के बाद, इन सारे सवालों के जवाब 2014 के बाद भाजपा में आए बदलाव में निहित है।

 लालकृष्ण आडवाणी, मुरली मनोहर जोशी, शांता कुमार और यशवंत सिन्हा ने इस बदलाव को पिछले एक वर्ष में पार्टी के कमजोर होने से जोड़ा है।

 दरअसल, 2014 में भाजपा ने खुद को सामूहिक नेतृत्व वाली एक लोकतांत्रिक पार्टी के तौर पर पेश किया (हालांकि यह पूरी तरह से राष्ट्रीय स्वयंसेवक संघ के अधीन थी)।

 उस वक्त प्रधानमंत्री पद के प्रत्याशी घोषित होने के बावजूद नरेंद्र मोदी और उनके सहयोगियों में एक तरह का तालमेल दिखता था।

वह पूरी दृढ़ता के साथ विकास के मुद्दे उठा रहे थे।

 उस वक्त आरक्षण, गाय, समान नागरिक संहिता, इतिहास के पुनर्लेखन, गोमांस, जींस, किताबों या फिर प्रेम पर किसी प्रकार के प्रतिबंध की आवाजें नहीं उठ रही थीं।

 कम शब्दों में कहें, तो उस समय नरेंद्र मोदी के नेतृत्व में भाजपा का पूरा अभियान भारतीयों के मूल मिजाज के सामने किसी तरह की चुनौती नहीं पेश कर रहा था।

 ऐसा महसूस हो रहा था कि भारतीय समाज की विविधता, बहुलता और मतभेदों को लेकर विभिन्न लोगों के बीच सहिष्‍णुता का भाजपा वाकई सम्मान करने लगी है।

 हालांकि उस दौरान भी असहिष्‍णुता की कुछ घटनाएं हुईं, मगर उनके लिए शायद ही किसी ने भाजपा को जिम्मेदार माना।

 इतना ही नहीं, तब संघ परिवार की कट्टरता से भी भाजपा नेतृत्व पूरी तरह अछूता रहा।

 2014 में लोकसभा चुनाव और महाराष्ट्र, हरियाणा, जम्मू-कश्मीर और झारखंड के विधानसभा चुनावों के दौरान भी भाजपा भारतीय मूल्यों से संगति बिठाती दिखी।

 ऐसे में, एक कट्टर दक्षिणपंथी पार्टी को लेकर जो डर थे, वे धुंधले पड़ने लगे थे।

 ऐसे माहौल में, मतदाताओं ने नरेंद्र मोदी और उनकी वाक्पटुता को ऐसे जनादेश से नवाजा, जिसे तीस वर्षों में कोई भी पार्टी नहीं पा सकी थी।

, जो गलतियां हुईं, दिल्ली विधानसभा चुनाव के दौरान भाजपा ने पहली गलती की और उसका खामियाजा भी चुकाया।

 ये दरअसल रणनीतिक भूले थीं।

 मसलन, पहले तो नरेंद्र मोदी को दिल्ली में नई सरकार का चेहरा बनाया गया और फिर एकाएक किरण बेदी के नए चेहरे को मुख्यमंत्री के तौर पर पेश किया जाने लगा।

 बिहार में और गलतियां सामने आईं।

 वहां ′भारत′ के मूल विचार को चुनौती देते हुए कट्टरपंथियों को मौका दिया गया कि वे इस विचार को और इस पर भरोसा करने वालों को अपमानित कर सकें।

 तमाम बातें की गईं, मसलन, ′अब्दुल कलाम एक मुसलमान होते हुए भी राष्ट्रवादी थे′, ′शाहरुख खान बेशक भारत में रहें, मगर उनका दिल पाकिस्तान में रहता है′, ′लेखकों का सम्मान लौटाना छद्म विरोध का एक तरीका है′ इत्यादि।

अक्तूबर, 2013 में एक रैली के दौरान पटना के गांधी मैदान में जब बम विस्फोट हुए थे, तब श्रीमान मोदी ने जो कहा था, उस पर गौर करें।

 उन्होंने बेहद भावुक होते हुए पूछा था कि हिंदुओं को मुसलमानों से लड़ना चाहिए या फिर गरीबी से; मुसलमानों को हिंदुओं से लड़ना चाहिए या फिर गरीबी से।

 अपने इस अंदाज से मोदी हर तरफ छा गए थे।

 अक्तूबर 2015 में इकलाख की हत्या के बाद कई दिनों की चुप्पी के बाद जब मोदी ने यही बयान फिर से दोहराया, तो यह न सिर्फ खोखला लगा, बल्कि इसने मोदी को कड़वाहट से भरी लड़ाई के केंद्र में लाकर खड़ा कर दिया।

 अफसोस की बात यह है कि 2014 में उनमें जो वाक्पटुता थी, वह 2015 के आते-आते लच्छेदार भाषणों में बदल गई; 2014 में जो भरोसेमंद वायदे किए गए थे, वे 2015 में चुनावी जुमलों में बदल गए।

, जो एक प्रधानमंत्री नहीं कर सकता, आखिर लोगों की नजर में भाजपा की छवि को लेकर आए बदलाव की सबसे बड़ी वजह क्या है।

 अफसोस के साथ मुझे यह कहना पड़ रहा है कि इसकी वजह खुद नरेंद्र मोदी और अमित शाह हैं।

 2014 में जब मोदी एक प्रत्याशी थे, तब वह प्रधानमंत्री की तरह बोलते थे, मगर 2015 में जब वह प्रधानमंत्री हैं, तब वह एक चुनावी प्रत्याशी की जुबान बोल रहे हैं।

 मोहन भागवत के आरक्षण की समीक्षा के बयान के बाद जब भाजपा के लिए मुश्किलें बढ़ती दिख रही थीं, तब नरेंद्र मोदी ने बार-बार खुद को अति-पिछड़ी जाति का बताया।

 वहीं, जब ′बिहारी बनाम बाहरी′ का नारा अपना असर जमाता दिख रहा था, तब मोदी जी गरीबी, अशिक्षा और अपराधों को लेकर बिहार का मजाक बना रहे थे।

, एक प्रधानमंत्री को कभी ऐसे भाषण नहीं देना चाहिए, जैसे कि वह नगर निगम चुनावों में शिरकत कर रहा कोई छुटभैया वक्ता हो।

 एक प्रधानमंत्री कभी खुद को किसी खास जाति से नहीं जोड़ सकता।

 एक प्रधानमंत्री कभी किसी राज्य और उसके लोगों का मजाक नहीं बना सकता।

 किसी मुख्यमंत्री पर आतंकवादियों को आश्रय देने का आरोप कोई प्रधानमंत्री कभी नहीं लगा सकता।

, श्रीमान मोदी ने बिहार में 26 विधानसभा क्षेत्रों में रैलियां कीं।

 इसमें से 13 में भाजपा की पराजय हुई।

 बिहार के 38 जिलों में से 13 में तो भाजपा का बिल्कुल सफाया हो गया।

 इसे मुंहतोड़ हार कहना मुनासिब होगा।

 भारत के जो जीवन मूल्य हैं, उसका जो मिजाज है, यह उसकी जीत है।

 हालांकि केंद्र सरकार को मायूस होने की बिल्कुल जरूरत नहीं।

 जैसा कि मैंने अपने पिछले कॉलम में भी कहा था कि थोड़ा विराम लेकर और खुद को पूरी तरह तैयार कर मोदी पार्टी को सुशासन और विकास की राह पर ले जा सकते हैं।

 मगर वह ऐसा कर सकेंगे या नहीं, इस बारे में मेरा अनुमान आपसे अलग नहीं है।

,  , सौजन्य :- अमर उजाला,15.11.2015,पी चिदंबरम(पूर्व केंद्रीय मंत्री)।

