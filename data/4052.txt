सतर्कता जरूरी (दैनिक जागरण)।

कुछ समय पहले कुल्लू में आतंकी संगठन इस्लामिक स्टेट ऑफ इराक एंड सीरिया (आइएसआइएस) के आतंकी आबिद खान की गिरफ्तारी हुई।

 उसके बाद शिमला जिले के रोहड़ व सोलन जिले के धर्मपुर में इस आतंकी संगठन के समर्थन में नारे लिखे गए।

 ये मामले सुलङो भी नहीं थे कि अति सुरक्षित सुबाथू छावनी क्षेत्र में आतंकी संगठन के समर्थन में नारे लिखे मिलने ने चिंता बढ़ा दी है।

 सैन्य क्षेत्र में सुबाथू से नेपाल तक इलेक्ट्रॉनिक बम धमाकों की धमकी देने का मामला न केवल गंभीर है बल्कि राष्ट्रीय सुरक्षा से भी जुड़ा है।

 इन नारों व धमकी की हकीकत जांच के बाद ही पता चलेगी, लेकिन इसने आम लोगों व सुरक्षा एजेंसियों की चिंता बढ़ा दी है।

 अगर कोई शरारती तत्व ऐसे कृत्यों को अंजाम दे रहा है तो उसकी पहचान कर जेल की सलाखों के पीछे पहुंचाना चाहिए।

 मामला राष्ट्रीय सुरक्षा से जुड़ा है, इसलिए ढिलाई बरतना सही नहीं होगा।

 हैरानी है कि रोहड़ व धर्मपुर में नारे लिखने वालों का करीब डेढ़ महीना बीतने पर भी कोई सुराग नहीं लग पाया है।

 इससे पुलिस व खुफिया एजेंसियों की कार्यप्रणाली पर भी सवाल उठने लगे हैं।

 सुरक्षा की दृष्टि से हिमाचल प्रदेश संवेदनशील रहा है।

 पड़ोसी राज्य जम्मू-कश्मीर में आतंकवाद की आंच यहां तक पहुंचती रही है।

 तीन अगस्त, १९९८ को जम्मू-कश्मीर से सटे हिमाचल के चंबा जिले के कालावन व सतरूंडी में आतंकियों ने ३५ लोगों को मौत के घाट उतार दिया था।

 इसके बाद कांगड़ा जिले के धर्मशाला व कोटला में भी हिजबुल मुजाहिदीन के आतंकी पकड़े गए थे।

 उड़ी व पठानकोट में पिछले साल हुए आतंकी हमलों के बाद प्रदेश में संदिग्ध लोगों को देखे जाने के मामले सामने आए थे।

 हिमाचल में पुलिस व सुरक्षा एजेंसियों की चौकसी इसलिए जरूरी है कि पहाड़ी राज्य सामरिक दृष्टि से अति संवेदनशील है व यहां राष्ट्रीय महत्व के कई प्रोजेक्ट हैं।

 सुरक्षा तंत्र की थोड़ी सी लापरवाही लोगों की जान पर भारी पड़ सकती है।

 लोगों को चाहिए कि वे अपने स्तर पर भी चौकसी के इंतजाम करें।

 सरकारी तंत्र के साथ लोगों की भी जिम्मेदारी है कि आसपास हो रही घटनाओं को संजीदगी से लें और कोई भी संदिग्ध व्यक्ति या गतिविधि दिखने पर तुरंत पुलिस को सूचना दें।

 प्रदेश के प्रवेश द्वारों पर सुरक्षा व्यवस्था चौकस होनी चाहिए।

 स्थानीय संपादकीय : हिमाचल प्रदेश , सौजन्य- दैनिक जागरण।

