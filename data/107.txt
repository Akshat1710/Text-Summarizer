एटीएम से चिढ़ने लगे हैं लोग (हिन्दुस्तान)।

नोटबंदी को तीन हफ्ते बीत चुके हैं, मगर दक्षिण भारत के कई हिस्सों में इसका असर अब तक साफ नहीं हो सका है।

 शहरों में कतारें जरूर कम हुई हैं, पर मुश्किलों का अंत शायद ही हुआ है।

 पैसे न होने के कारण एटीएम बंद पड़े हैं।

 वहीं, गांवों में पैसों की अनुपलब्धता अब भी एक बड़ी चुनौती है।

 समस्या से निपटने के लिए लोग हाथ-पैर मार रहे हैं।

 नोटबंदी से नकद अर्थव्यवस्था पर टिके छोटे व लघु उद्योगों को जबर्दस्त झटका लगा है।

 अगर उत्तर भारत से तुलना करें, तो दक्षिण भारत अधिक समृद्ध है।

 मगर वहां लोग इसलिए ज्यादा जूझ रहे हैं, क्योंकि नकदी असंगठित क्षेत्र का महत्वपूर्ण हिस्सा है।

 साहूकारों, दोस्तों या संबंधियों से कर्ज लेने की अनौपचारिक क्रेडिट व्यवस्था पूरी तरह से थम-सी गई है, जबकि कई छोटे कारोबारों की यही रीढ़ है।

 मध्यवर्ग का वह समूह भी, जिसकी आमदनी अपेक्षाकृत कम है, अब एटीएम से चिढ़ने लगा है, क्योंकि दिन-प्रतिदिन का उसका कामकाज प्रभावित हो रहा है।

, नोटबंदी ने राज्यों को अलग-अलग तरीके से प्रभावित किया है, इसलिए दक्षिण के राज्यों से आ रही प्रतिक्रियाएं भी अलग-अलग हैं।

 जैसे कि आंध्र प्रदेश और तेलंगाना ने ‘रचनात्मक आलोचना’ की है।

 यानी वे मानते हैं कि काला धन से निपटने के लिए नोटबंदी जरूरी थी, पर इसे लागू करने के तरीकों पर उन्हें ऐतराज है।

 चंद्रबाबू नायडू नोटबंदी को दीर्घावधि के लिए फायदेमंद बता रहे हैं।

 उन्होंने राज्य में ट्रांजेक्शन को आसान बनाने के लिए कई कदम भी उठाए हैं, जैसे कि अधिक से अधिक पीओएस मशीनों (स्वाइप मशीनों) को लगाना, एपी पर्स नाम से मोबाइल ऐप की शुरुआत और जन धन खातों के लिए कमेटी का निर्माण।

, उन्होंने रिजर्व बैंक और केंद्र सरकार से छोटे मूल्यों वाले अधिक से अधिक नोट भेजने की गुजारिश भी की है, ताकि उन नोटों को छोटे लेन-देन के लिए तमाम जिलों में मुहैया कराया जा सके।

 वहीं, तेलंगाना की हुकूमत ने इस कदम से हर माह 1,000 से 1,500 करोड़ रुपये के राजस्व घाटे की आशंका जताई है।

 मुख्यमंत्री चंद्रशेखर राव ने मोदी सरकार की ‘मंशा की तारीफ’ करते हुए यह आग्रह किया है कि केंद्रीय कर्जों की अदायगी में उसे मोहलत दी जाए, क्योंकि उसके राजस्व में बड़ा घाटा होने जा रहा है।

, इसके बावजूद दोनों राज्यों की अपनी कई समस्याएं भी मुंह बाए खड़ी हैं।

 नायडू को अब नई राजधानी के रूप में अमरावती को खड़ा करने में काफी जोर लगाना होगा।

 मुख्यमंत्री के इस महत्वाकांक्षी परियोजना में जाहिर है, लोकलुभावन भूमि सौदे और निर्माण कार्य हो रहे हैं।

 ये दोनों काम प्रधानमंत्री मोदी के इस कदम के बाद कई तरीकों से प्रभावित हुए हैं।

 प्रस्तावित कामों के लिए अपनी जमीन देने वाले किसान अब खुद को ठगा महसूस कर रहे हैं, क्योंकि बेशक उन्हें इसमें बड़ा फायदा मिला, मगर अचानक नोटबंदी से वे अब उलझन में हैं।

 तेलंगाना की हालत भी इससे जुदा नहीं है।

 बंटवारे के बाद उसे पर्याप्त पैसा मिला है, मगर उसके राजस्व में कमी आने लगी है, क्योंकि स्टांप पेपर की बिक्री और गाड़ियों के रजिस्ट्रेशन में काफी कमी आई है।

 हालांकि दिख यह भी रहा है कि आम लोगों की मुश्किलों का मुख्यमंत्री पर असर नहीं पड़ा है।

 पिछले हफ्ते वह ‘वास्तुशास्त्र’ के अनुकूल अपने नए बंगले में धूमधाम से पहुंचे।

 एक लाख वर्गफुट में फैले इस घर को बनाने में करीब 38 करोड़ रुपये खर्च किए गए हैं।

, इन दोनों राज्यों से अलग पड़ोसी सूबे कर्नाटक ने, जहां कांग्रेस का शासन है, नोटबंदी के विरोध की राह पकड़ी है।

 ‘आक्रोश दिवस’ के बहाने सोमवार को कांग्रेस कार्यकर्ता सड़कों पर भी उतरे।

 जबकि पश्चिम बंगाल के बाद कर्नाटक ही वह राज्य है, जहां जन धन खातों में सबसे ज्यादा पैसे जमा हुए हैं।

 हालांकि यहां जनता दल (सेक्युलर) बेशक विरोध में शामिल नहीं है, मगर उसने इसे लागू करने के तौर-तरीकों को लेकर केंद्र को जरूर आड़े हाथों लिया है।

, तमिलनाडु की बात करें, तो यहां नोटबंदी की मार किसानों और छोटे कारोबारियों पर ज्यादा पड़ी है।

 कपड़ा उद्योग का केंद्र तिरुपुर भी अपने अस्तित्व की लड़ाई लड़ रहा है।

 कॉलीवुड (दक्षिण सिनेमा उद्योग) भी इससे प्रभावित हुआ है।

 सिने जगत के लोगों ने इस कदम की सराहना जरूर की है, मगर कॉलीवुड का पहिया आमतौर पर काले धन से ही चलता है।

 शायद इसीलिए, कलाकारों का मजाक उड़ाते कई वीडियो या तस्वीरें सोशल मीडिया पर इन दिनों वायरल हुई हैं।

, हालांकि यह वाकई रोचक है कि नोटबंदी ने यहां अन्नाद्रमुक और डीएमके को एक साथ ला दिया है, और वे दोनों केंद्र का विरोध कर रहे हैं।

 अस्पताल में भर्ती जयललिता का कोई बयान तो नहीं आया है, मगर उनकी पार्टी के लोग दिल्ली में खूब हंगामा काट रहे हैं।

 वहीं, डीएमके नोटबंदी के विरोध में सड़कों पर उतर आई है।

 देखा जाए, तो भाजपा को छोड़कर पूरा तमिलनाडु नोटबंदी के खिलाफ एक तरह से मुखर है।

 यह कोई आश्चर्य भी नहीं, क्योंकि यहां ‘वोट के बदले नगद’ राजनीति में रचा-बसा है।

 हालिया चुनावों या उपचुनावों में भी पूरे जोश-खरोस के साथ पुराने नोट बांटे गए हैं।

, पड़ोसी राज्य केरल में नोटबंदी ने पर्यटन उद्योग और कॉपरेटिव क्षेत्र को सबसे ज्यादा प्रभावित किया है।

 बेशक पूरे दक्षिण भारत में कॉपरेटिव संस्थाएं नोट बदलने के काम से उन्हें बाहर रखने के विरोध में मुखर हैं, मगर केरल की आवाज ज्यादा तेज है।

 सत्तारूढ़ वाम मोर्चा के नेतृत्व में सूबे की सियासी पार्टियां इस मसले पर प्रधानमंत्री से मिलना चाहती थीं।

 मगर उन्हें कामयाबी नहीं मिली, क्योंकि प्रधानमंत्री कार्यालय से उन्हें टका सा जवाब मिल गया।

 वैसे, बाहर से आने वाले पैसे के मामले में भी राज्य को नुकसान हुआ है, और कुछ विश्लेषकों की मानें, तो नोटबंदी ने आतंकी कार्रवाई के लिए केरल में बढ़ रही ‘फंडिंग’ को भी चोट पहुंचाई है।

, बहरहाल, अनुमान यह लगाया गया था कि एटीएम की औसत से अधिक संख्या, साक्षरता दर बेहतर होने की वजह से तकनीक-पसंद आबादी और सुशासन के कारण दक्षिण राज्य उत्तर भारत की तुलना में ज्यादा तेजी से इस संकट से पार पा लेंगे।

 मगर समस्याएं जस की तस हैं।

 जाहिर है, इसकी बड़ी वजह नकद पर आधारित अनौपचारिक अर्थव्यवस्था है और दूसरी, नकद की कमी।

 एटीएम में पैसों के नहीं रहने से मुश्किलें और बढ़ गई हैं।

(ये लेखक के अपने विचार हैं)।

– एस श्रीनिवासन, वरिष्ठ तमिल पत्रकार।

सौजन्य – हिन्दुस्तान, 29-11-2016।

