जन अभियान बने शराबबंदी (दैनिक जागरण)।

सूबे में पूर्ण शराबबंदी लागू हुए करीब साढ़े सात महीने गुजर गए।

 मुख्यमंत्री नीतीश कुमार के इस एतिहासिक फैसले को राज्य के सभी वर्गों का समर्थन भी मिला, लेकिन सशक्त शराब लॉबी और अभिजात्य जीवन शैली के अभ्यस्त लोग अभी भी परोक्ष-अपरोक्ष रूप से इस फैसले का विरोध कर रहे हैं।

 बेशक इनकी संख्या बहुत कम है, लेकिन सामाजिक एवं आर्थिक रूप से सशक्त होने की वजह से इस लॉबी की बात दूर तक और देर तक गूंजती है।

 इसी का परिणाम है कि शराबबंदी कानून का विरोध कोर्ट तक जा पहुंचा।

 यह प्रकरण सुप्रीम कोर्ट में विचाराधीन है।

 जाहिर है कि शराबबंदी कानून का भविष्य सुप्रीम कोर्ट के फैसले पर निर्भर करेगा।

 जो लॉबी शराबबंदी कानून को कठोर बताकर विरोध कर रही है, उसका तर्क है कि किसी व्यक्ति के अपराध के लिए उसके परिवार, पड़ोसियों और गांव को दंड नहीं दिया जाना चाहिए।

 जाहिर है कि सभी पक्षों को सुनने के बाद सुप्रीम कोर्ट जो भी व्यवस्था देगा, राज्य सरकार उसके अनुरूप कानून में संशोधन करेगी यद्यपि मुख्यमंत्री नीतीश कुमार घोषणा कर चुके हैं कि शराबबंदी में कोई रियायत नहीं दी जाएगी।

 इससे इतना तो स्पष्ट है कि सरकार इस कानून में कोई बड़ा बदलाव नहीं करेगी।

 जब विधानमंडल में उत्पाद एक्ट पारित करने की प्रक्रिया चल रही थी, मुख्यमंत्री ने उसी वक्त कहा था कि सरकार शराबबंदी के सवाल पर कोई समझौता नहीं करेगी यद्यपि यदि कहीं से कोई सकारात्मक सुझाव आता है तो उस पर बेशक विचार किया जाएगा।

 सरकार ने रायशुमारी की प्रकिया शुरू भी कर दी है।

 इसके लिए समाचार पत्रों में इश्तेहार देकर लोगों की राय मांगी गई।

 इसके अलावा खुद मुख्यमंत्री चुनिंदा लोगों के साथ संवाद करके फीडबैक ले रहे हैं।

 22 नवंबर को इसी क्रम में सर्वदलीय बैठक भी आयोजित की गई है।

इस तमाम कवायद के बीच लाख टके का सवाल यह है कि शराबबंदी कानून को कठोर ठहराए जाने का आशय क्या है।

 क्या लोग यह चाहते हैं कि कानून नरम रखा जाए ताकि वे प्रतिबंध भंग करते रहें।

 यदि कभी पकड़े जाएं तो उन्हें मामूली सजा ही मिले।

 ऐसी सोच गैर प्रगतिशील है।

 शराबबंदी का विरोध कर रहे लोगों को यह समझना चाहिए कि कोई श्रेष्ठ लक्ष्य हासिल करने के लिए कानून सर्वश्रेष्ठ ‘अस्त्रÓ नहीं होता।

 मृत्युदंड कठोरतम सजा है, इसके बावजूद ऐसे अपराध आम बात हैं जिनके लिए मृत्युदंड की सजा का प्रावधान है।

 जाहिर है कि शराबबंदी को प्रभावशाली ढंग से लागू करने की कवायद में कानून एक सहयोगी व्यवस्था है।

 निर्णायक पहलू है जन समर्थन।

 शराबबंदी जैसे सामाजिक सुधारवादी कदम को जब तक राज्य के आम-ओ-खास व्यक्तियों एवं वर्गों का पूर्ण समर्थन नहीं मिलता, इस मुहिम को इसकी वास्तविक मंशा के अनुरूप सफल बनाने पर संदेह बना रहेगा।

 मुख्यमंत्री नीतीश कुमार शराबबंदी का झंडा लेकर कई राज्यों में जा रहे हैं, इसलिए जरूरी है कि पूरा बिहार इस मुद्दे पर उनके पीछे खड़ा दिखे।

 मुख्यमंत्री को भी जनभावना का सम्मान करना चाहिए।

 रायशुमारी और संवाद से यदि कोई ऐसा सुझाव आता है जिस पर अमल करके शराबबंदी कानून को ज्यादा व्यावहारिक एवं प्रभावशाली बनाया जा सकता है तो मौजूदा कानून में किसी द तक संशोधन करने में संकोच नहीं करना चाहिए।

 स्थानीय संपादकीय : बिहार ।

सौजन्य – दैनिक जागरण।

