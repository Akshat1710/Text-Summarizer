अचल संपत्ति में काले धन पर रोक से किस पर पड़ेगी चोट।

 (बिजनेस स्टैंडर्ड)।

प्रधानमंत्री नरेंद्र मोदी द्वारा 8 नवंबर को काले धन पर ‘सर्जिकल स्ट्राइक’ की घोषणा के बाद से अब तक अचल संपत्ति क्षेत्र की कंपनियों के शेयर करीब 25 प्रतिशत गिर चुके हैं।

 निवेशकों को आशंका है कि आवासीय अचल संपत्ति की मांग में तेज गिरावट आएगी क्योंकि इसमें भारी मात्रा में काला धन लगा हुआ है।

 इस भय में काफी सच्चाई है।

 मोदी की घोषणा के बाद बाजार में गिरावट आई।

 बिल्डरों का मानना है कि अगली एक-दो तिमाही में कीमतें 25 प्रतिशत तक घट सकती हैं।

मोदी ने कहा है कि आने वाले दिनों में सरकार बेनामी संपत्तियों पर हमलावर रुख अपनाएगी।

 मोदी को इस वादे पर तेजी से अमल करना चाहिए और अचल संपत्ति के क्षेत्र में लगे काले धन को हरसंभव तरीके से रोकना चाहिए।

 ऐसी चर्चा चल रही है कि वह इस क्षेत्र में नकद लेनदेन की सीमा तय कर सकते हैं।

 यानी एक खास सीमा से अधिक राशि का भुगतान चेक के माध्यम से ही करना होगा।

अचल संपत्ति के प्राथमिक बाजार के अलावा द्वितीयक बाजार में भी नकदी का बोलबाला है।

 विक्रेता अक्सर अपनी संपत्ति की कीमत कम करके बताते हैं ताकि कर बचाया जा सके।

 यह काला धन पैदा होने की वजह बनता है।

लंबी अवधि के दौरान मोदी के इस अभियान से कुछ सकारात्मक चीजें निकलेंगी।

 देश में जमीन की कीमतें आसमान छू रही हैं।

 ये कीमतें दुनिया में सबसे ऊंची मानी जा सकती हैं।

 इसके अलावा किसी भवन निर्माता को जमीन खरीदने के बाद अनिवार्य सरकारी मंजूरी मिलने में दो साल का अरसा लग ही जाता है।

 इस अवधि के दौरान जमीन खाली पड़ी रहती है जिससे उसकी लागत बहुत अधिक बढ़ जाती है।

 इतना ही नहीं भवन निर्माताओं को अक्सर कर्ज भी सामान्य लोगों की तुलना में काफी ऊंची दर पर मिलता है।

 यही वजह है कि वे अक्सर महंगी परियोजनाएं ही शुरू करते हैं।

 आजकल कोई सस्ते आवास की बात नहीं करता।

अचल संपत्ति में काले धन पर प्रहार होने के साथ ही मांग में जबरदस्त कमी देखने को मिल सकती है।

 ऐसे में जमीन की कीमतें भी कम हो सकती हैं।

 इससे भवन निर्माताओं के पास सस्ते मकान बनाने की गुंंजाइश पैदा होगी।

 लेकिन इसके लिए जरूरी है कि सभी मंजूरियों को पारदर्शी बनाया जाए और नौकरशाहों के पास कोई विशेषाधिकार नहीं रहने दिया जाए।

 इससे यह सुनिश्चित होगा कि भवन निर्माताओं की जमीन लंबे समय तक खाली नहीं पड़ी रहेगी।

यहां पर राज्यों को आगे आना होगा।

 हर राज्य के अपने नियम कायदे होते हैं जिनसे वह अचल संपत्ति कारोबार को संचालित करता है।

 यही वजह है कि देश में ऐसे भवन निर्माताओं का अभाव है जो पूरे देश में कारोबार करते हों।

 प्रत्येक कारोबारी एक या दो राज्यों में ही कारोबार करता है क्योंकि सभी राज्यों के कारोबारियों से तालमेल बिठा पाना आसान काम नहीं है।

 कुछ लोग राष्टï्रीय स्तर पर काम करने की कोशिश करते हैं लेकिन जल्दी ही अपने कदम वापस खींच लेते हैं क्योंकि उनको पता चल जाता है कि हर शहर का अपना अलग बाजार है।

घर खरीदने वालों को संरक्षण प्रदान करने वाले नियम अत्यंत महत्त्वपूर्ण हैं।

 लेकिन साथ ही यह सुनिश्चित करना भी आवश्यक है कि राजनेता और नौकरशाह भवन निर्माण कारोबारियों से धन उगाहने की कोशिश न करें।

 बहरहाल, पुरानी व्यवस्था से लाभान्वित होने वाले लोग ऐसे किसी भी कदम का जमकर विरोध कर रहे हैं जिसे समझा जा सकता है।

 इसके अलावा भवन निर्माता जो रिश्वत देते हैं वह हमेशा नकद में होती है।

 इसकी मात्रा भी बहुत अधिक होती है।

 भवन निर्माताओं को निरंतर इस नकदी को निरंतर बरकरार रखना होता है।

 यह सारा काला धन होता है।

 यह भी एक बड़ी वजह है जिसके चलते भवन कारोबारी नकदी का प्रयोग करते हैं।

 जब तक इस समस्या को हल नहीं किया जाता है।

 तब तक अचल संपत्ति क्षेत्र से काले धन को खत्म करने का कोई भी प्रयास पूरी तरह सफल नहीं हो सकता है।

मोटे तौर पर ऐसा इसलिए क्योंकि कारोबार में नकदी की यह उपस्थिति बड़े कारोबारियों को इससे दूर रखती है।

 सन 1990 के दशक में कई कारोबारियों का कहना था कि वे अपनी खाली पड़ी जमीन में अचल संपत्ति की बड़ी परियोजनाएं शुरू करेंगे लेकिन एक बार जब उनको पता चला कि यहां इतने बड़े पैमाने पर नकद लेनदेन होता है तो उन्होंने अपने हाथ वापस खींच लिए।

यह सडऩ कितनी गहरी हो चुकी है यह जानने के लिए मैं पाठकों से अनुरोध करूंगा कि वे कोबरापोस्ट द्वारा अक्टूबर 2014 में की गई एक खोजी रिपोर्ट को पढ़ें।

 18 महीनों तक चली ब्लैक निंजा कूट नाम वाली इस खोजी रिपोर्ट में वेबसाइट ने पाया कि 35 कंपनियां काले धन में लेनदेन करने के लिए तैयार थीं।

 ये कंपनियां किसी संपत्ति के मूल्य का 10 से लेकर 90 फीसदी तक नकद लेने को तैयार थीं।

 कुछ कारोबारी अपनी परिसंपत्तियां बिना नियामकीय मंजूरी के ही बेच देने को तैयार थे।

 जबकि ऐसा करना अवैध था।

 कुछ अन्य कारोबारियों ने विदेशों में हवाला के जरिये पैसा ले लिया।

 बहरहाल एक कहावत है कि अच्छी शुरुआत का मतलब है मानो आधा काम हो गया।

, – भूपेश भन्डारी।

सौजन्य – बिजनेस स्टैंडर्ड।

