संपादकीय : पाकिस्तान से जल वार्ता (नईदुनिया)।

एनडीए सरकार सिंधु जल विवाद पर पुन: बातचीत की मेज पर पहुंची है, तो उसे यह अवश्य सुनिश्चित करना चाहिए कि पाकिस्तान इसे भारत की कमजोरी के रूप में ना ले।

 पिछले सितंबर में उरी हमले के बाद दोनों देशों में तनाव बढ़ा था।

 तब केंद्र ने संकेत दिए थे कि पाकिस्तान आतंकवाद को बढ़ावा देने पर आमादा रहा, तो भारत 1960 की सिंधु जल संधि जारी रखने पर पुनर्विचार करेगा।

 प्रधानमंत्री मोदी ने कहा था कि खून और पानी साथ-साथ नहीं बह सकते।

 लेकिन अब इस संधि के दायरे में आने वाले विवादों पर दोबारा बातचीत शुरू हो गई है।

 सोमवार व मंगलवार को इस्लामाबाद में दोनों देशों के प्रतिनिधिमंडलों में वार्ता हुई।

 इसमें तय हुआ कि किशनगंगा और रतल पनबिजली परियोजनाओं पर मतभेद दूर करने के लिए अगली वार्ता 11 अप्रैल को वाशिंगटन में होगी।

 सिंधु जल संधि में झेलम, चेनाब और सिंधु नदियों के पानी पर पाकिस्तान का हक माना गया है।

 इन नदियों पर भारत उसी हद तक कोई परियोजना बना सकता है, जिससे पाकिस्तान के हिस्से का पानी प्रभावित ना हो।

 पाकिस्तान का दावा है कि जम्मू-कश्मीर में प्रस्तावित उपरोक्त दोनों परियोजनाओं से इस शर्त का उल्लंघन होगा।

 2015 में इस बारे में आपसी बातचीत से सहमति नहीं बन सकी, तब इस मामले को पाकिस्तान विश्व बैंक के जरिए अंतरराष्ट्रीय पंचाट में ले गया।

 सिंधु जल संधि में विश्व बैंक की हैसियत मध्यस्थ की है।

 11 अप्रैल को प्रस्तावित वार्ता उसके ही तत्वावधान में होगी।

, अंतरराष्ट्रीय संधियों के तहत ऐसे विवादों का बातचीत से हल हो जाए, यही अपेक्षित होता है।

 मगर समस्या पाकिस्तान का भारत विरोधी नजरिया है।

 दोबारा बातचीत शुरू होने को कुछ पाकिस्तानी अधिकारियों ने इस रूप में पेश करने की कोशिश की जैसे भारत झुक गया हो।

 उन्होंने विश्व बैंक व अमेरिका के कथित दबावों की चर्चा की।

 भारत सरकार को ऐसी धारणाओं को अविलंब ध्वस्त कर देना चाहिए।

 दरअसल, भारत ने फिर वार्ता के लिए राजी होकर अपनी सदाशयता दिखाई है।

 भारत सरकार 330 मेगावाट की किशनगंगा व 850 मेगावाट की रतल परियोजनाएं यथाशीघ्र पूरी करना चाहती है।

 किंतु पाकिस्तान सदाशयता दिखाने को तैयार नहीं।

 फिर वह आतंकवाद को संरक्षण देना जारी रखे हुए है।

 जब तक ऐसा है, क्या उससे बातचीत से किसी मसले का हल निकल सकता है।

 हालांकि सिंधु समझौते के दायरे में आने वाली नदियों का पानी पाकिस्तान के लिए जीवन-मरण का सवाल है, मगर भारत ने कभी इसके बहाव में रुकावट डालने की कोशिश नहीं की।

 कभी पानी को कूटनीति का औजार भी नहीं बनाया।

 ऐसे में भारतीय बांधों के डिजाइन पर ऐतराज कर परियोजनाओं को उलझाना पाकिस्तान की बदनीयती को ही जाहिर करता है।

 इसीलिए भारत सरकार से अपेक्षित है कि वह पाकिस्तानी चालों को हर कदम पर बेनकाब करे।

 आतंकवाद व बातचीत साथ-साथ नहीं चल सकते, यथासंभव हमें इस सिद्धांत पर कायम रहना चाहिए।

, सौजन्य- नईदुनिया।

