वीजा का सवाल (नवभारत टाइम्स)।

प्रधानमंत्री नरेंद्र मोदी ने अमेरिकी राष्ट्रपति डॉनल्ड ट्रंप से एच 1-बी मुद्दे पर ‘तार्किक, संतुलित और दूरदर्शी’ नजरिया अपनाने का अनुरोध किया है।

 उन्होंने मंगलवार को भारत पहुंचे अमेरिकी कांग्रेस के सदस्यों से बातचीत के दौरान यह मुद्दा उठाया और इशारों-इशारों में समझा दिया कि भारतीय प्रफेशनल्स पर पाबंदी से दोनों मुल्कों को नुकसान हो सकता है, इसलिए एच1- बी वीजा प्रोग्राम की शर्तों को सख्त न बनाया जाए।

, दरअसल ट्रंप के चुनावी भाषणों में कई मसलों पर उनका बेहद सख्त रवैया दिखता था, लेकिन सत्ता संभालने के बाद उन्होंने कई मुद्दों पर लचीला रुख भी अपनाया है।

 इससे जाहिर होता है कि अपने कामकाज में वह व्यावहारिकता के कायल हैं।

 जैसे, पहले उन्होंने नाटो को अमेरिका के लिए अप्रासंगिक बताया था, लेकिन अब मई में होने वाले आगामी नाटो सम्मेलन में हिस्सा लेने के लिए वह सहमत हो गए हैं।

 ऐसे ही, पद संभालने से पहले ट्रंप ने कहा था कि वह ‘एक चीन की नीति’ का अनुसरण करने के लिए बाध्य नहीं हैं।

 उन्होंने ताइवान के राष्ट्रपति से सीधे फोन पर बात कर प्रोटोकॉल तोड़ा था, मगर पद संभालते ही उन्होंने वन चाइना पॉलिसी को लेकर प्रतिबद्धता दिखाई।

, ट्रंप ने जिन कुछ मुद्दों को लेकर आक्रामकता दिखाई है, उसका सकारात्मक असर ही हुआ है।

 पड़ोसी पाकिस्तान को ही लें।

 ट्रंप के दबाव में आकर पाकिस्तान ने जमात-उद-दावा के प्रमुख हाफिज सईद को आतंकियों की सूची में डाल दिया।

 हो सकता है, मेक्सिको या इस तरह के कुछ अन्य मामलों को लेकर उनका विशेष आग्रह हो, पर ज्यादातर वैश्विक मसलों पर ट्रंप ऐसा कोई कदम नहीं उठाएंगे, जिससे अमेरिका का व्यापक हित प्रभावित होता हो।

 जानकारों का मानना है कि चुनाव जीतने के लिए भले ही ट्रंप ने एच-1 बी के मुद्दे को जोर-शोर से उठाया हो, पर अपनी अब तक की जिंदगी एक सफल व्यवसायी के रूप में गुजार चुके ट्रंप इस मुद्दे की गंभीरता को समझते हैं।

, यही कारण है कि अपने प्रशासन के दबाव के बाद भी वे बीच का रास्ता अपनाने पर जोर दे रहे हैं।

 अमेरिकी मीडिया के अनुसार दुनिया के शक्ति समीकरण में वे अमेरिका के लिए भारत की उपयोगिता को बखूबी समझते हैं, लिहाजा वीजा मामले में जल्दबाजी में कोई फैसला लेकर एशिया के अपने इस महत्वपूर्ण साथी से संबंध नहीं बिगाड़ना चाहते।

 पिछले हफ्ते वाइट हाउस के वरिष्ठ नीति सलाहकार स्टीफन मिलर ने भी संकेत दिए कि डॉनल्ड ट्रंप एच 1-बी वीजा प्रणाली को पूरी तरह से खत्म करने के पक्ष में नहीं हैं और चाहते हैं कि यह वीजा योग्यता के आधार पर ही विदेशियों को दिया जाए।

बहरहाल, इन पहलुओं को भांपकर ही प्रधानमंत्री ने ट्रंप को यह याद दिलाया है कि भारतीय प्रफेशनल अमेरिका के लिए कितने उपयोगी हैं।

 उम्मीद की जानी चाहिए कि इस मुद्दे पर कोई न कोई ऐसा रास्ता निकल आएगा, जो भारत और अमेरिका, दोनों के लिए अनुकूल होगा।

, सौजन्य- नवभारत टाइम्स।

