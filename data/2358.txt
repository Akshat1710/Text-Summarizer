वरदा तूफान और नोटबंदी (नवभारत टाइम्स)।

चेन्नै शहर में पिछले साल के भयानक तजुर्बे से सबक लेकर समुद्री तूफान वरदा के विनाशकारी प्रभावों से बचने की भरसक तैयारियां इस बार की जा चुकी थीं।

 शायद इसीलिए जान-माल का वैसा नुकसान नहीं हुआ।

 लेकिन अब, जब तूफान गुजर चुका है, तब इसके असर से उबरना चेन्नैवासियों के लिए कहीं ज्यादा मुश्किल साबित हो रहा है।

 जन जीवन को अस्तव्यस्त करने वाले हालात तो वहां पैदा हो ही गए हैं।

, बड़े-बड़े पेड़ों की चपेट में कहीं कोई घर आ गया है, तो कहीं सड़क चलती गाड़ियां।

 मोबाइल और इंटरनेट का बेड़ा गर्क हो रखा है।

 बिजली अलग बंद है।

 ऐसे में नोटबंदी ने लोगों की तकलीफें कई गुना बढ़ा दी हैं।

 कोई कैश के लिए बैंक की कतार में खड़ा रहे, या जख्मी को अस्पताल पहुंचाए, या घरों की मरम्मत करवाने में लगे।

 बहरहाल, खरीद-फरोख्त के मामलों में वरदा तूफान का असर सिर्फ चेन्नै या आसपास के इलाकों तक सीमित नहीं है।

 एक मायने में करीब-करीब पूरा देश इस तूफान की चपेट में आ गया है।

, गौरतलब है कि भारत में इंटरनेट ऐक्सेस के दो प्रमुख गेटवे हैं- एक मुंबई में और दूसरा चेन्नै में।

 इनमें चेन्नै गेटवे तूफान से बुरी तरह प्रभावित हुआ है और इसका असर देश के विभिन्न हिस्सों में इंटरनेट सेवाओं पर पड़ा है।

 तमाम सर्विस प्रोवाइडर कंपनियां एसएमएस के जरिए अपने ग्राहकों से सर्विस में बाधा के लिए माफी मांग रही हैं।

 लेकिन इस माफीनामे से आम लोगों की दिक्कतें भला कहां कम होने वाली हैं।

, जब इतने बड़े देश में हम कैशलेस लेन-देन की वकालत कर रहे हैं तो हमें इसके रास्ते में आने वाली प्राकृतिक अड़चनों पर भी विचार कर लेना चाहिए।

 लेन-देन में इंटरनेट पर हमारी निर्भरता हकीकत में विदेशी कंपनी गूगल पर निर्भरता का रूप ले लेती है।

 छोटे संदर्भों में देखें तो ई-वॉलिट मुहैया कराने वाली कंपनियों पर चीन का दबदबा है।

सबकुछ सही जाए तो एक बड़ा खतरा हैकरों की राहजनी का भी है।

 नोटबंदी को देशहित में शुरू हुआ महायज्ञ मान भी लें तो इन समस्याओं से निपटने की हमारी तैयारी कहां है।

 वरदा तूफान तो उन प्राकृतिक और इंसानी मुश्किलों की सिर्फ एक बानगी है, जिनका सामना हमें आने वाले दिनों में करना पड़ेगा।

, सौजन्य – नवभारत टाइम्स।

