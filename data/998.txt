तेज रफ्तार लील रही जिंदगी (दैनिक जागरण)।

राज्य में यात्री वाहनों में ओवरलोडिंग व तेज रफ्तार मासूम लोगों की जिंदगी लील कर उनके परिवार को पूरी जिंदगी का गम दे रही है।

 शहर के औद्योगिक क्षेत्र बड़ी ब्राह्मणा के सिडको चौक में रोटरी न होने की वजह से पिछले एक हफ्ते में दो मौत होने के बाद भी प्रशासन इस दिशा में कोई प्रभावी कदम नहीं उठा पाई है।

 नेशनल हाईवे के बीच रोटरी न होने से तेज रफ्तार वाहन किसी न किसी को रौंद देते हैं।

 इन हादसों ने हादसों ने ट्रैफिक और क्षेत्रीय यातायात विभाग की कार्यप्रणाली पर भी सवालिया निशान लगा दिया है।

 यात्री बसों में ओवरलोडिंग और तेज रफ्तार वाहन चालकों के खिलाफ कोई कार्रवाई न होने से सड़कों पर उनकी रफ्तार पर रोक नहीं लग पा रही है।

 इसका बड़ा कारण ट्रैफिक विभाग में पनप रहा भ्रष्टाचार है।

 ड्राइवर भी समझने लगे हैं कि रिश्वत देकर उन्होंने कानून और नियमों को ही खरीद लिया है।

 हद तो यह है कि शहर में दौड़ रहे ओवरलोडिंग वाहनों को देख कर टै्रफिक कर्मी कुछ नहीं कहते।

 ओवरलोडिंग, निर्धारित स्टॉप पर वाहनों को न रोकना, मनमर्जी से सवारियां उठाना, तेज गति इन सड़क हादसों का सबब बनती जा रही है।

 यह सही है कि कई बार मशीनरी फेल होने के कारण भी हादसे हो जाते हैं जिन पर इंसान का कोई वश नहीं चलता लेकिन अधिकतर हादसों पर नजर दौड़ाएं तो सड़क नियमों की अवहेलना ही इनकी बढ़ोतरी का कारण है।

 दुख की बात यह है कि कभी भी ऐसे चालकों के खिलाफ कार्रवाई नहीं होती।

 आंकड़े बताते हैं कि अधिकारियों के इसी रुख के कारण आज राज्य में प्रतिदिन औसतन तीन से चार लोग सड़क हादसे के कारण जिंदगी गवां रहे हैं।

 क्षेत्रीय परिवहन कार्यालय और ट्रैफिक विभाग को चाहिए कि वह हादसों का सबब बन रही ओवरलोडिंग और तेज रफ्तार पर अंकुश लगाने के लिए कड़े कदम उठाए।

 ऐसे ड्राइवरों का लाइसेंस और वाहनों का रूट परमिट रद हो।

 जम्मू शहर की ही बात करें तो कई अवैध बस अड्डे बन चुके हैं।

 ऐसे ही अड्डों से एक ही रूट की जब कई गाडिय़ां निकलेंगी तो रास्ते में आगे निकल कर सवारियां उठाने की होड़ तो लगेगी।

 साफ है कि यही होड़ हादसों का सबब बनती है।

 लिहाजा बसों को समयसारिणी के हिसाब से छोड़े जाने की व्यवस्था की जानी चाहिए जैसा कि पंजाब में किया गया है।

 वाहनों को परमिट देने पर भी रोक लगे।

 यहां तक संभव हो राज्य पथ परिवहन की मिनी बसे शहर में उतारी जाएं।

 स्थानीय संपादकीय : जम्मू-कश्मीर , सौजन्य- दैनिक जागरण।

