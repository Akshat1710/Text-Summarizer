पठानकोट के बाद पांपोर(अमर उजाला )।

दक्षिणी कश्मीर में पुलवामा जिले के पांपोर में उद्यमिता विकास संस्थान (ईडीआई) पर हुआ आतंकी हमला महज पचास दिन पहले पठानकोट में एयरफोर्स बेस पर हुए हमले से कमतर जरूर था, पर यह हमला सीमा पार से अंजाम दी जाने वाली आतंकी कार्रवाइयों की पुनरावृत्ति जैसा ही था।

 यह हमला और भयावह हो सकता था, यदि सेना के जवानों ने सीआरपीएफ के काफिले पर हमले के बाद ईडीआई पर आतंकियों के कब्जे से पहले ही वहां मौजूद सौ से अधिक छात्रों और शिक्षकों को हटा नहीं लिया होता।

 यही नहीं, ईडीआई की इमारत भी नेशनल हाईवे पर स्थित है, जहां आवाजाही बनी रहती है।

 मगर 48 घंटे से भी अधिक समय तक चली इस कार्रवाई में देश ने दो युवा कैप्टन पवन कुमार और तुषार महाजन सहित पांच जवान खो दिए।

 सीमा पार से देश की सुरक्षा को मिल रही चुनौतियों से ऐसे ही जांबाज जवानों की बदौलत निपटा जा सक रहा है।

, ऐसे हर हमले के बाद मार्मिक कहानियां सामने आती हैं, जिनसे पता चलता है कि आतंकवाद से निपटने में देश को कितनी भारी कीमत चुकानी पड़ रही है।

 इसके साथ ही हाल के दो हमलों को देखें, तो एक खास तरह के पैटर्न का पता चलता है।

 यह महज इत्तफाक नहीं है कि जब-जब भारत-पाकिस्तान के बीच बातचीत की संभावनाएं दिखती हैं, सीमा पार से आतंकी कार्रवाई को अंजाम दिया जाता है।

 मसलन, पांपोर में इस हमले को तब अंजाम दिया गया, जब पाकिस्तान में पठानकोट हमले को लेकर एफआईआर दर्ज करने की खबरें आईं।

 सुरक्षा विशेषज्ञ इसे पठानकोट हमले में पाकिस्तान में मौजूद आतंकी संगठनों की संलिप्तता की स्वीकार्यता के तौर पर भी देख रहे हैं।

, यही नहीं, पठानकोट हमला भी तब किया गया था, जब दोनों देशों के विदेश सचिवों की बातचीत प्रस्तावित थी।

 इसके अलावा, इन दोनों हमलों की प्रकृति से यह भी पता चलता है कि आतंकी अब किसी संस्थान या भवन को लंबे समय तक कब्जे में रखने की तैयारी से आ रहे हैं, यह सुरक्षा बलों के लिए नई चुनौती है।

 बेशक, पाकिस्तान सरकार ने पठानकोट हमले पर सहयोग का रुख दिखाया है, मगर जब तक वह मसूद अजहर और हाफिज सईद जैसे आतंकी सरगनाओं के खिलाफ ठोस कार्रवाई नहीं करती, उस पर भरोसा नहीं किया जा सकता।

इन दोनों हमलों की प्रकृति को देखें, तो पता चलता है कि आतंकी अब किसी संस्थान या भवन को लंबे समय तक कब्जे में रखने की तैयारी से आ रहे हैं, यह सुरक्षा बलों के लिए नई चुनौती है।

, सौजन्य:-अमर उजाला ,23.02.2016,  ।

