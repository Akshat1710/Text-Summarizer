वादे नहीं, रोजगार मिले (पत्रिका)।

केंद्र की भाजपा सरकार के आधा कार्यकाल पूरा करने के बाद अब खबरें आ रही हैं कि युवाओं को मनमाफिक रोजगार दिलाने के लिए सरकार विशेष कार्ययोजना बना रही है।

 लोकसभा चुनाव से पहले प्रधानमंत्री नरेंद्र मोदी ने भाजपा सरकार आने पर एक करोड़ युवाओं को रोजगार दिलाने का वादा किया था।

साठ महीने में से 32 महीने निकलने के बाद ऐसी खबरों को क्या माना जाए।

 लेबर ब्यूरो ऑफ इंडिया के आंकड़े बताते हैं कि केंद्र में भाजपा सरकार आने के दो साल में महज 6-7 लाख युवाओं को रोजगार मुहैया हुआ है।

 यानी पांच साल में एक करोड़ को रोजगार देना था तो दो साल में यह संख्या 40 लाख होनी चाहिए थी।

सरकार अब जिस विशेष कार्ययोजना पर काम कर रही है, उसके नतीजे कब तक आएंगे, कोई नहीं जानता।

 सवाल उठना लाजिमी है कि क्या ये योजना सरकार के अस्तित्व में आते ही नहीं बनानी चाहिए थी।

 बेरोजगारी देश की सबसे बड़ी समस्या है, जिसे मिटाने के दावे हर सरकार करती आई है।

हकीकत सबके सामने है।

 सरकारें आती रही और जाती रही लेकिन बेरोजगारी मिटने की बजाए बढ़ती जा रही है।

 हर साल लाखों युवा रोजगार पाने की कतार में खड़े हो रहे हैं लेकिन उनकी उम्मीदों को पूरा करने वाला कोई नजर नहीं आता।

 लच्छेदार चुनावी वादे अपनी जगह हैं लेकिन वादे पर अमल करने की फुर्सत किसी को नहीं।

 भारत सबसे अधिक युवाओं वाला देश है लेकिन ये जवानी देश के काम आने की जगह बर्बाद हो रही है।

तीस साल बाद देश में पूर्ण बहुमत वाली सरकार आई तो युवाओं की उम्मीदें बढऩा स्वाभाविक था।

 बेहतर तो यही हो कि सरकार हर साल बताए कि उसने कितने युवाओं के सपनों को पंख लगाए।

 वादे के मुताबिक रोजगार मुहैया नहीं करा पाई तो उसके पीछे क्या कारण रहे।

 उन कारणों को दूर करने के लिए सरकार क्या कर रही है।

 ‘गुड गवर्नेंस’ का मतलब तो यही माना जाता है कि सरकार का हर काम पारदर्शी हो।

 यानी पारदर्शिता कागजों में ही नहीं बल्कि हकीकत में भी झलकनी चाहिए।

, सौजन्य- पत्रिका।

