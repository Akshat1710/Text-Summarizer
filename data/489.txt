दिल्ली और बिहार का सबक (दैनिक जागरण : Editorial)।

बिहार विधानसभा चुनाव समाप्त हो जाने और प्रधानमंत्री नरेंद्र मोदी का अंग्रेजी उदारवाद की वैश्विक राजधानी का दौरा बीत जाने के बाद यह आश्चर्यजनक नहीं है कि ‘असहिष्णुता’ और ‘हिंदू तालिबान’ का राग अचानक ही पृष्ठभूमि में चला गया है।

 हो सकता है कि अब वापसी के लिए और अधिक पुरस्कार रह ही न गए हों और जेम्स बांड की नई फिल्म से एक लंबे किस सीन को काट देने के सेंसर बोर्ड के फैसले की तुलना में कुछ और महत्वपूर्ण मुद्दे उभर आए हों।

 सच्चाई जो भी हो, पिछले छह माह में भारत ने उत्तेजना की जिस दोहरी खुराक का अनुभव किया है उसके बाद तमाम सारे मामले एकदम सामान्य नजर आने लगे हैं।

 इन्हीं मामलों में से एक है कांग्रेस सांसद मणिशंकर अय्यर से जुड़ा विवाद, जिन्होंने अकेले दम पर भारत की इस परंपरागत समझ को ढहा दिया कि पाकिस्तान वह विदेशी देश है जो भारत में अनुचित और अनावश्यक तरीके से भारत के घरेलू मामलों में हस्तक्षेप करता है।

 पिछले छह माह सरकार के लिए निर्मम रहे हैं।

 मोदी सरकार पर संगठित प्रहार का एक खास उद्देश्य था।

 पुरानी हुकूमत अभी जिंदा है, इस तथ्य को फिर से उजागर करने के साथ-साथ बुद्धिजीवियों की बगावत का एक मकसद यह साबित करना भी था कि भाजपा और साथ ही साथ प्रधानमंत्री नरेंद्र मोदी इतने मजबूत नहीं कि उन्हें भेदा न जा सके।

, राजनीतिक स्तर पर दिल्ली और बिहार के अनुभवों ने यह दिखाया है कि उन लोगों को एकजुट करने के लिए ज्यादा मेहनत करने की जरूरत नहीं जो हर हालत में उन अवसरों की तलाश में रहते हैं जिनमें भाजपा को शिकस्त दी जा सके।

 दिल्ली में चर्चो पर हमले की मनगढ़ंत खबरों का सहारा लेकर अल्पसंख्यकों को भाजपा के लिए एकमुश्त मतदान करने के लिए प्रेरित किया गया था।

 जबकि बिहार में ‘सांस्कृतिक असंवेदनशीलता’ के मुद्दे ने भाजपा को उसके परंपरागत पिछड़े और मध्य वर्ग के वोटों से वंचित रखने में अहम भूमिका अदा की।

 दिल्ली और बिहार, दोनों ही राज्यों में भाजपा आक्रामक दुष्प्रचार का सामना करने में उल्लेखनीय रूप से असफल साबित हुई।

 यह भी सही है कि उसके कुछ अपने पदाधिकारियों ने भी अनजाने में ही सही आलोचकों को गोला-बारूद की मदद पहुंचाने का काम किया।

 भाजपा और राष्ट्रीय स्वयंसेवक संघ के हलकों में यह धारणा है कि मीडिया प्रेरित अभियान को गैरजरूरी महत्व नहीं दिया जाना चाहिए, खासकर उन मुद्दों को जो जड़ों से उखड़े इंग्लिश मीडिया की ओर से जोर-शोर से उठाए जाते हैं।

 एक सीमित सांख्यकीय दृष्टिकोण से यह धारणा काफी कुछ सही नजर आती है।

 अंग्रेजी भाषी मीडिया की पाठक अथवा दर्शक संख्या बहुत सीमित है, लेकिन यह भी सही है कि यही वर्ग व्यापक बौद्धिक एजेंडा तय करने में असंगत भूमिका भी अदा करता है।

 ब्रिटेन में मीडिया के एक हिस्से ने जिन कारणों से मोदी को घेरा उनमें से एक यह भी है कि उसने भारतीय इंग्लिश भाषी मीडिया से सूत्र ग्रहण किए थे।

, मेरा अनुमान है कि एक ऐसे देश जहां लोकतांत्रिक अभिव्यक्तियों में कोई नियंत्रण नहीं है, यह खुल्लमखुल्ला और अक्सर राजनीति से प्रेरित दुष्प्रचार एक किस्म का व्यवसाय बन गया है।

 बावजूद इसके, यह समझा जा सकता है कि मीडिया में तीक्ष्ण और चुभती हुई आलोचना आम जनता के बीच हमेशा अपना असर नहीं डालती।

 यदि ऐसा नहीं होता तो मोदी 12 साल तक गुजरात के मुख्यमंत्री के पद पर टिक नहीं पाते।

 इसी तरह क्या वह मीडिया की आलोचना से सफलतापूर्वक निपटकर 2014 के आम चुनाव में विजेता के रूप में उभरते।

 असहिष्णुता की बहस बिहार में भाजपा के लिए इतनी महंगी क्यों पड़ी, इसके असली कारण का लेखकों और बुद्धिजीवियों के समाज में सम्मान से कोई लेना-देना नहीं है।

 यह कहना ज्यादा सही होगा कि असहिष्णुता की बहस ने कहीं अधिक नुकसानदायक इस प्रचार को मजबूती प्रदान करने का काम किया कि मोदी सरकार के पास सत्ता में आने के 18 महीने बाद भी उपलब्धियों के नाम पर दिखाने के लिए ज्यादा कुछ नहीं है।

 मेरी निगाह में यह प्रचार भ्रामक और झूठा है।

 अतिशयोक्तिपूर्ण कहे जाने के जोखिम के साथ मैं यह रेखांकित करना चाहूंगा कि विभिन्न क्षेत्रों में बहुत कम सरकारें ही इतनी ऊर्जावान साबित हुई हैं जितनी कि मोदी सरकार।

 खासकर आर्थिक परिदृश्य में तो बिल्कुल यही स्थिति है।

 वित्तीय समावेशन से लेकर राज्यों को ज्यादा शक्ति के बंटवारे तक, विनियंत्रण और विनियमन से लेकर महंगाई के प्रबंधन तक मोदी सरकार ने उल्लेखनीय काम किया है।

 भ्रष्टाचार पर कारगर तरीके से अंकुश लगाने के मामले में भी मोदी सरकार एक ऐसे माहौल के सृजन में बहुत आगे तक चली आई है जो तेज आर्थिक विकास के लिए जरूरी है।

, अगर इन सभी पहलों का असर जमीनी स्तर पर नहीं महसूस किया जा रहा है तो इसके मुख्यत: दो कारण हैं।

 एक, मोदी सरकार को विरासत में जो आर्थिक बदहाली मिली वह उससे कहीं अधिक खराब थी जितनी सोची गई थी और दूसरे, तत्काल बदलाव की आकांक्षाएं पूरी नहीं हो सकी हैं।

 फिर भी यह नहीं कह सकते हैं कि मतदाता पूरी तरह अविवेकी रहे।

 मतदाता यह प्रमाण देखना चाहते हैं कि सरकार के स्तर पर औचित्यपूर्ण गतिविधि हो रही है और चीजें ठीक होना शुरू हो गई हैं।

 कभी-कभी यह स्पष्ट नहीं होता है और तब सरकार के लिए यह जरूरी हो जाता है कि वह लोगों तक अपना संदेश ध्यानपूर्वक सही तरह पहुंचाए।

 मोदी सरकार के लिए दुर्भाग्यपूर्ण यह रहा कि वह लोगों तक अपना संदेश पहुंचाने में एकदम नाकाम साबित हुई।

 अगर दूसरी तरह से कहा जाए तो सरकार की संदेश पहुंचाने की कोशिश परस्पर विरोधी शोर-शराबे की छाया में दब गई।

 मैं तो यह कहना चाहूंगा कि सरकार, भाजपा और संघ के बीच संदेश का बहुत कम समन्वय था।

 इनमें से हर कोई अन्य की प्राथमिकताओं को खारिज कर रहा था।

 बिहार में यही हुआ जब आरएसएस प्रमुख की एक दोषरहित, लेकिन अनुचित टिप्पणी को महागठबंधन के नेताओं ने अगड़े-पिछड़े ध्रुवीकरण के लिए सफलतापूर्वक इस्तेमाल किया।

, यह कहने की जरूरत नहीं कि अलग-अलग संगठनों की स्वायत्तता का सम्मान किया जाना चाहिए।

 दूसरे लोकतंत्रों में यह एक आदर्श अथवा कसौटी हो सकती है, लेकिन भारत में लोग एक मजबूत नेतृत्व और स्पष्ट दिशाओं की चाहत रखते हैं।

 इसके अलावा अगर कुछ होता है तो इसे बेतरतीबी समझा जाता है-यानी भारत गणराज्य में सब कुछ सही न होने का संकेत।

 खुद को एक मजबूत और गंभीर नेता के रूप में प्रस्तुत कर चुके मोदी को अब यह दिखाना चाहिए कि वही अंतिम शब्द यानी सर्वोच्च हैं।

 भले ही इससे कुछ समय के लिए कुछ लोगों में नाखुशी पैदा हो, लेकिन इसका राजनीतिक लाभ कुछ लोगों के अहं पर लगी खरोंचों से कहीं अधिक महत्वपूर्ण होगा।

-स्वप्न दासगुप्ता ( वरिष्ठ स्तंभकार हैं)।

सौजन्य :- दैनिक जागरण, 23.11.2015।

