ऊर्जा के भावी विकल्प (दैनिक जागरण)।

परिवहन मंत्री नितिन गडकरी ने कहा है कि हमें देश में जैव ईंधन यानी बायोफ्यूल का उत्पादन बढ़ाना चाहिए ताकि हम आयातित ईंधन तेल पर अपनी निर्भरता कम कर सकें।

 गडकरी के बयान का स्वागत है।

 वनस्पतियों से उत्पादित ईंधन को बायोफ्यूल कहा जाता है।

 यह तीन प्रकार की वनस्पतियों से बनाया जाता है-एक, जहरीले फल जैसे जेट्रोफा से; दो, खाद्यान्न जैसे सोयाबीन से; और तीन, गन्ने के रस से।

 जेट्रोफा को रतनजोत नाम से भी जाना जाता है।

 डूंगरपुर के एक मित्र ने इसे दो एकड़ बंजर भूमि पर लगाया है।

 वह प्रसन्न हैं, क्योंकि इस भूमि पर पहले केवल घास होती थी।

 लेकिन जेट्रोफा के उत्पादन को बढ़ावा देने में समस्या है कि उत्पादक द्वारा बायोडीजल की बिक्री सीधे करने पर प्रतिबंध है।

 कोलकाता की एक कंपनी द्वारा बायोडीजल कोलकाता ट्राम कंपनी को सीधे बेचा जा रहा था।

 पेट्रोलियम मंत्रलय द्वारा आपत्ति जताने के कारण ट्राम कंपनी ने यह खरीद बंद कर दी और बायोडीजल की फैक्ट्री भी बंद हो गई।

 बायोडीजल की फैक्ट्री के लिए यह अनिवार्य है कि वह उत्पादित माल को तेल कंपनी को बेचे।

 तेल कंपनी इसे डीजल में मिलाकर बेचती है।

 इस बिक्री पर तेल कंपनी टैक्स अदा करती है।

 वर्तमान में बायोडीजल की उत्पादन लागत लगभग 35 रुपये लीटर है।

 डीजल के बाजार भाव से यह कम है इसलिए उत्पादक इसे सीधे उपभोक्ता को बेचकर लाभ कमा सकता है।

 परंतु तेल कंपनियों द्वारा बायोडीजल का दाम लगभग 25 रुपये प्रति लीटर दिया जा रहा है, क्योंकि इन्हें इस पर टैक्स देना पड़ता है।

 अत: बायोडीजल की सीधी बिक्री की छूट देने से किसानों और फैक्टियों के लिए बायोडीजल का उत्पादन करना लाभप्रद हो जाएगा।

 सीधे बिक्री की छूट देने पर सरकार को विचार करना चाहिए।

जेट्रोफा से बायोडीजल का उत्पादन वर्तमान में केवल बीज से हो रहा है।

 पौधे के तने में सेलुलोज होता है जो कि ज्वलनशील है।

 परंतु सेलुलोज को ईंधन में परिवर्तित करने की तकनीक फिलहाल विकसित नहीं हुई है यद्यपि इसपर वैश्विक स्तर पर शोध चल रहा है।

 सेलुलोज से उत्पादन हो जाए तो बायोडीजल बनाने में लागत कम आएगी।

 अतएव बायोडीजल के उपयोग को बढ़ावा देने के लिए सरकार को इस रिसर्च को बढ़ावा देना चाहिए।

 इस समस्या का समाधान हो जाए तो भी दूसरी समस्या बनी रहती है।

 जेट्रोफा द्वारा सूर्य की केवल 2 प्रतिशत ऊर्जा को बायोडीजल में परिवर्तित किया जाता है।

 तुलना में सोलर पैनल से 15 से 25 प्रतिशत ऊर्जा का संग्रह किया जा सकता है।

 अत: देश की ऊर्जा सुरक्षा के लिए बायोडीजल की तुलना में सोलर पैनल ज्यादा कारगर साबित होंगे।

 जेट्रोफा के स्थान पर सोलर पैनल लगाए जाएं तो ऊर्जा का उत्पादन अधिक होगा।

 इस ऊर्जा को बैट्री में संग्रह करके ईंधन तेल के स्थान पर उपयोग किया जा सकता है।

 बिजली से चलने वाली कारों का उत्पादन शुरू हो चुका है।

 इस विकल्प को देखते हुए सेलुलोज से ईंधन बनाने की सफलता में भी संदेह उत्पन्न होता है।

बायोफ्यूल का दूसरा स्नोत खाद्यान्न है।

 अमेरिका में उत्पादित लगभग 40 प्रतिशत मक्के का उपयोग बायोफ्यूल बनाने में किया जा रहर है।

 बायोफ्यूल का यह स्नोत हमारे लिए उपयोगी नहीं है, क्योंकि हम पहले ही खाद्य तेलों के लिए आयातों पर निर्भर हैं।

 बायोफ्यूल बनाने के लिए यदि सोयाबीन की खेती की जाएगी तो खाद्यान्न और खाद्य तेलों के उत्पादन में गिरावट आएगी।

 खाद्य तेलों के लिए आयातों पर हमारी निर्भरता बढ़ेगी।

 बायोफ्यूल का तीसरा स्नोत गन्ना है।

 चीनी बनाने की प्रक्रिया में मोलेसिस का उत्पादन होता है।

 इसमें कचड़े के साथ कुछ मात्र में चीनी भी विद्यमान रहती है।

 इस बची हुई चीनी से इथेनाल नामक ईंधन बनाया जाता है।

 लेकिन देश में उपलब्ध मोलेसिस की मात्र सीमित है।

 इथेनाल का उत्पादन बढ़ाने के लिए गन्ने के रस का उपयोग चीनी बनाने के स्थान पर सीधे इथेनाल बनाने के लिए किया जा सकता है।

 गन्ने के उत्पादन के लिए अधिक भूमि का उपयोग करने से गेहूं और चावल का उत्पादन प्रभावित होगा।

 नागपुर में चीनी मिलों की एक लॉबी है।

 इस लॉबी द्वारा जोर दिया जा रहा है कि सरकार द्वारा इथेनाल को बढ़ावा दिया जाए।

 इथेनाल की मांग बढ़ेगी तो इनका व्यापार और प्राफिट बढ़ेगा।

 इस लॉबी को इस बात की चिंता नहीं है कि इथेनाल के उत्पादन से देश की खाद्य सुरक्षा पर क्या प्रभाव पड़ेगा।

 गडकरी को इस लॉबी से सचेत रहना चाहिए।

बात बची ईंधन तेल के लिए हमारी आयातों की निर्भरता की।

 बायोफ्यूल की सीमाओं को देखते हुए हमें उर्जा के दूसरे स्नोतों पर ध्यान देना होगा।

 दूसरा स्नोत कोयले का है, लेकिन समस्या यह है कि अपने देश में कोयले का भंडार सीमित है।

 अनुमान है कि डेढ़ सौ साल में हमारे भंडार समाप्त हो जाएंगे।

 इसके अतिरिक्त अच्छी क्वालिटी का कोयला निकाल लेने के बाद शेष की क्वालिटी नरम होगी।

 इसमें धूल मिट्टी ज्यादा होगी।

 घटिया कोयले से उर्जा के उत्पादन में लागत ज्यादा आएगी।

 लेकिन अगले 100 वर्षो में ऊर्जा के अन्य स्नोतों का विकास हो सकता है।

 हमारे कोयले के भंडार समाप्त होने पर इन नए स्नोतों को अपनाया जा सकता है।

 इस रिस्क को उठाकर वर्तमान में कोयले से ऊर्जा के उत्पादन को बढ़ावा दिया जा सकता है।

 यहां समस्या कार्बन उत्सर्जन की है।

 इसके लिए प्राथमिकता देते हुए खेतों की मेड़ों पर वृक्षारोपण एवं जंगलों का संरक्षण करना चाहिए।

ऊर्जा का तीसरा स्नोत हाइड्रोपावर का है।

 इसके तमाम पर्यावरणीय दुष्प्रभावों एवं जनविरोधी चरित्र को देखते हुए वर्तमान में लगी इकाइयों को बंद करने अथवा इनकी डिजाइन में परिवर्तन करने की जरूरत है।

 ऊर्जा का चौथा स्नोत यूरेनियम आधारित परमाणु ऊर्जा है।

 कोयले की तुलना में यह ‘साफ’ है बशर्ते इन संयंत्रों को रिहायशी इलाकों से दूर लगाया जाए।

 लेकिन अपने देश में यूरेनियम कम ही पाया जाता है।

 अत: आयातों पर निर्भरता बनी रहती है।

ऊर्जा का अंतिम वैकल्पिक स्नोत थोरियम-आधारित परमाणु ऊर्जा का है।

 अपने देश में थोरियम के अपार भंडार उपलब्ध हैं।

 लेकिन थोरियम से परमाणु ऊर्जा बनाने की तकनीक अभी विकसित नहीं हुई है।

 चीन द्वारा विश्व का पहला थोरियम-आधारित उर्जा संयंत्र बनाया जा रहा है।

 इस दिशा में हम बहुत पीछे हैं।

 सारांश यह कि बीज आधारित बायोफ्यूल, गन्ने से बना एथेनाल, हाइड्रोपावर तथा यूरेनियम-आधारित परमाणु ऊर्जा हमारे लिए उपयुक्त नहीं है।

 देश की ऊर्जा सुरक्षा के लिए सेलुलोज आधारित बायोफ्यूल और थोरियम-आधारित परमाणु ऊर्जा एकमात्र विकल्प हैं।

 इनकी रिसर्च को बढ़ावा देना चाहिए।

 अल्प समय में कोयले का उपयोग करना चाहिए।

 विशेषकर शुगर लॉबी के दबाव मे ईथेनाल के उत्पादन को बढ़ावा देकर देश की खाद्य सुरक्षा को नष्ट नहीं करना चाहिए।

लेखक :- डाँ. भरत झुनझनवाला (आर्थिक मामलों के विशेषज्ञ हैं और आइआइएम बेंगलुरु में प्रोफेसर रह चुके हैं)।

सौजन्य :-दैनिक जागरण, 13-09-2016।

