रोमांचक मोड़ पर सत्ता संघर्ष (दैनिक जागरण)।

नव वर्ष के पहले ही दिन समाजवादी पार्टी में पिता-पुत्र, चाचा-भतीजा, राष्ट्रीय अध्यक्ष-प्रदेश अध्यक्ष और मुख्यमंत्री के रिश्तों के द्वंद्व पर एक विराम लग गया।

 दो सौ से अधिक विधायकों के प्रबल समर्थन के बाद राष्ट्रीय अधिवेशन में तमाम समर्थकों की उपस्थिति में जब पार्टी के राष्ट्रीय महासचिव रामगोपाल यादव ने अखिलेश यादव को राष्ट्रीय अध्यक्ष बनाने का प्रस्ताव पारित कराया तो मुलायम सिंह यादव द्वारा 2012 में किया गया सत्ता हस्तांतरण अपनी पूर्णता की ओर बढ़ गया।

 उक्त अधिवेशन में जो कुछ हुआ वह अखिलेश यादव की विकासपरक राजनीति, आपराधिक तत्वों के पार्टी में प्रवेश का विरोध एवं चुनाव में प्रत्याशियों के चयन में पार्टी नेतृत्व से उनकी टकराहट की स्वाभाविक परिणिति है।

 ऐसा होना ही था बस उसमें रिश्ते बाधक बन रहे थे।

 इस बाधा की झलक स्पष्ट रूप से तब दिखाई पड़ी जब अखिलेश यादव ने रुंधे गले से कहा कि पिता-पुत्र के रिश्ते के बीच कोई नहीं आ सकता।

 उनकी यह टीस भी स्पष्ट थी कि कैसे अमर सिंह ने उनके पिता की सरलता का लाभ उठाकर उन्हें प्रदेश अध्यक्ष के पद से बर्खास्त कराने का निर्णय कराया।

 यह तो पहेली ही है कि क्यों मुलायम सिंह यादव जैसा अनुभवी नेता एवं पार्टी नेतृत्व विगत पांच वर्षों में समाजवादी पार्टी की राजनीति में आ रहे परिवर्तन एवं सत्ता समीकरणों को समझ नहीं पाया या समझकर भी नजरअंदाज करता रहा।

विधायकों, पार्टी संगठन और जनता के समर्थन के बाद भी पार्टी में वर्चस्व का तकनीकी पटाक्षेप अभी बाकी है, क्योंकि मुलायम सिंह यादव ने रामगोपाल यादव द्वारा बुलाए गए राष्ट्रीय अधिवेशन को असंवैधानिक घोषित करते हुए पांच जनवरी को जनेश्वर मिश्र पार्क में पार्टी के राष्ट्रीय अधिवेशन की घोषणा कर दी है।

 इसके साथ ही विधानसभा के लिए पूर्व घोषित प्रत्याशियों का अनुमोदन भी कर दिया है।

 मौजूदा घटनाक्रम से स्पष्ट है कि अब लड़ाई विक्रमादित्य मार्ग के स्थान पर चुनाव आयोग और अदालत में लड़ी जाएगी, जबकि राजनीतिक वर्चस्व की लड़ाई फरवरी-मार्च में जनता के बीच लड़ी जाएगी।

 मुलायम सिंह यादव की अगली रणनीति का सामना रामगोपाल यादव और अखिलेश यादव जनता केबीच कैसे करेंगे, यह तो आने वाला समय ही बताएगा, क्योंकि घर की लड़ाई के परिणामों का पूर्व आकलन नहीं किया जा सकता।

 इतना अवश्य है कि चुनाव के मुहाने पर खड़ी समाजवादी पार्टी का मौजूदा सत्ता संघर्ष उसकी चुनावी संभावनाओं को प्रभावित करने का काम करेगा।

 अभी तो कई राजनीतिक रहस्यों से ही पर्दा उठना बाकी है जिसमें प्रमुख है कांग्रेस एवं राष्ट्रीय लोकदल से गठबंधन का सवाल।

 कांग्रेस के पदाधिकारी एक अर्से से समाजवादी पार्टी में सत्ता समीकरण तय होने का इंतजार कर रहे हैं।

 कांग्रेस एवं लोकदल के विधायकों की अखिलेश यादव के पक्ष में बिना शर्त समर्थन की घोषणा से इस संभावना को और बल ही मिला कि वे अखिलेश से हाथ मिलाने को आतुर हैं।

 अखिलेश यादव भी प्रारंभ से ही कांग्र्रेस से गठबंधन की सूरत में तीन सौ से अधिक सीटें जीतने का दावा करते रहे हैं।

 उपरोक्त स्थितियां बिहार के महागठबंधन की पुनरावृत्ति का स्पष्ट संकेत हैं।

उत्तर प्रदेश में सत्ताधारी पार्टी में चल रही उठापटक से भाजपा एवं बसपा भी खासी उत्साहित हैं।

मायावती सीधे सपाट शब्दों में मुसलमानों को चेतावनी देती चली आ रही हैं कि समाजवादी पार्टी की टूट से मुसलमानों के वोट बटेंगे और उसका सीधा लाभ भाजपा को होगा।

 यदि मायावती के मुस्लिम प्रत्याशी मुस्लिम वोटों को आकर्षित करने में सफल रहते हैं तो अभी तक चुनावी मुकाबले से बाहर बसपा का सीधा संघर्ष भाजपा से होगा।

 समाजवादी पार्टी के प्रमुख मुस्लिम चेहरे आजम खान की दोनों समाजवादी धड़ों से अनुपस्थिति मुस्लिम मतदाताओं में भ्रम पैदा कर सकती है।

 स्पष्ट है कि अखिलेश यादव की चुनावी रणनीति की पहली चुनौती समाजवादी पार्टी के परंपरागत मुस्लिम मतदाताओं को अपने पक्ष में रखने की होगी।

 यदि सपा का कांग्र्रेस से समझौता होता है जिसके आसार बढ़ गए हैं तो फिर उनकी यह चुनौती आसान हो जाएगी।

 लोकसभा चुनाव में 73 सीटों की जीत से उत्साहित और प्रदेश के लगभग एक दर्जन केंद्रीय मंत्रियों के माध्यम से भाजपा मुख्य प्रतिद्वंद्वी के रूप में दिखना चाहती है।

 सपा और बसपा भी यही दिखा रही हैं।

 इसका एक प्रमाण यह भी है कि समाजवादी पार्टी के दोनों धड़े वर्तमान घटनाक्रम को भाजपा द्वारा प्रायोजित बता रहे हैं।

 अखिलेश यादव के समर्थक और राज्यसभा सदस्य नरेश अग्रवाल ने अमर सिंह को भाजपा का एजेंट बता दिया तो वहीं मुलायम सिंह ने आधिकारिक पत्र के माध्यम से रामगोपाल यादव पर सीबीआई के दबाव में भाजपा को लाभ पहुंचाने के लिए पार्टी में विघटन कराने का आरोप लगाया।

 इन आरोपों-प्रत्यारोपों का जो भी मतलब हो, समाजवादी पार्टी में होने वाली घटनाओं से भाजपा उत्साहित दिख रही है।

 वह प्रारंभ से ही अखिलेश यादव को मुख्य प्रतिद्वंद्वी मानती आई है।

 उनके कमजोर होने से भाजपा को अपने खाते में चुनावी लाभ आता दिखाई दे रहा है।

प्रधानमंत्री नरेंद्र मोदी की दो जनवरी में लखनऊ में होने वाली घोषणाओं से उत्तर प्रदेश में भाजपा का चुनावी एजेंडा स्पष्ट होगा।

 इस रैली का इंतजार सभी दलों को है।

 अखिलेश यादव के पास चुनाव जीतने के सभी वांछित उपक्रम हैं, उनके पास उत्साही, ऊर्जावान टीम है और पिछले पांच वर्षों की सरकार की तमाम उपलब्धियां भी हैं।

 वह पिछले एक महीने से अनेक परियोजनाओं के उदघाटन के माध्यम से जनता को यह विश्वास दिलाने में सफल रहे हैं कि वह विकास का एजेंडा बना भी सकते हैं और उसे धरातल पर उतार भी सकते हैं।

 स्वच्छ छवि एवं अपराधमुक्त राजनीति उन्हें युवा वर्ग से भी जोड़ती है।

 उनके पास संभावित उम्मीदवारों की सूची भी है जिसे उन्होंने सर्वेक्षण एवं अन्य रिपोर्टों के आधार पर तैयार किया है।

 बस देखना यह है कि वह संगठन में होने वाले विघटन और कार्यकर्ताओं की निष्ठा में विभाजन कैसे रोकते हैं।

 आने वाले विधानसभा चुनाव अखिलेश यादव के लिए बेहद अहम हैं।

 यह लगभग तय है कि एक ओर तो उन्हें भितरघात का सामना करना पड़ेगा वहीं दूसरी ओर दो ऐसे सशक्त प्रतिद्वंद्वियों से भी मुकाबला करना होगा जो सत्ता पाने के लिए पूरी तरह कमर कसे हुए हैं।

 आने वाला विधानसभा चुनाव अखिलेश यादव के निर्णय पर एक ओर तो सही-गलत की मुहर लगाएगा वहीं दूसरी ओर उनके राजनीतिक भविष्य का निर्णय भी करेगा।

 एक सप्ताह से भी कम समय में चुनावों की घोषणा संभावित है।

 इसके बाद लड़ाई का मैदान लखनऊ से स्थानांतरित होकर गली-कूचों तक पंहुचेगा।

 स्पष्ट है कि नया साल उत्तर प्रदेश की राजनीति के लिए भी बेहद रोमांचक होगा।

 लेखक सुधीर पंवार, प्रोफेसर एवं राजनीतिक विश्लेषक हैं ।

सौजन्य – दैनिक जागरण।

