राजनीति और धर्म (नवभारत टाइम्स)।

सुप्रीम कोर्ट ने साफ कर दिया है कि चुनाव प्रचार के दौरान नेता धर्म, नस्ल, जाति और संप्रदाय की दुहाई नहीं दे सकते।

 यह गैर कानूनी है।

 अदालत के अनुसार चुनाव एक धर्म निरपेक्ष प्रक्रिया है और इसे इसी रूप में बनाए रखना चाहिए।

 अदालत के मुताबिक धर्म इंसान और भगवान के बीच का निजी रिश्ता है और न सिर्फ सरकार को बल्कि सरकार बनाने की समूची प्रक्रिया को भी इससे अलग रखा जाना चाहिए।

, देश में चुनाव सुधार की दृष्टि से यह एक बड़ा फैसला है।

 अगर इसे ढंग से अमल में लाया गया तो भारतीय राजनीति की दिशा बदल सकती है।

 सुप्रीम कोर्ट ने कहा कि न केवल प्रत्याशी के, बल्कि उसके विरोधी उम्मीदवार के धर्म, भाषा, समुदाय और जाति का इस्तेमाल भी चुनाव में वोट मांगने के लिए नहीं किया जा सकता है।

 कोर्ट ने यह फैसला कई याचिकाओं पर संयुक्त सुनवाई के बाद सुनाया।

 ध्यान रहे, भारतीय न्यायपालिका के लिए धर्म के, खासकर हिंदुत्व के चुनावी दुरुपयोग का मामला खुद में एक बड़ी चुनौती माना जाता रहा है।

 इस बार भी सात सदस्यीय संविधान पीठ का फैसला 4 और 3 के विभाजन के साथ आया है।

, फैसले में अल्पमत की राय यह थी कि उपरोक्त आधारों पर वोट मांगना निश्चित रूप से एक भ्रष्ट गतिविधि है, लेकिन चुनाव के दौरान धर्म, नस्ल, जाति, भाषा आदि से जुड़ी जनता की चिंताओं पर बातचीत पर रोक लगाने से भारतीय लोकतंत्र की जीवंतता प्रभावित होगी।

 बहरहाल, इस एतराज के बावजूद संविधान पीठ ने अंतिम नतीजे के तौर पर चुनाव अभियान में हर किस्म की संकीर्णता के इस्तेमाल पर पूरी तरह रोक लगाना ही उचित समझा है तो इसका औचित्य जगजाहिर है।

 संकीर्ण भावनाओं का इस्तेमाल पिछले कई दशकों से भारतीय राजनीति का हिस्सा बना हुआ है, जिससे देश और समाज को जबर्दस्त नुकसान हुआ है।

, धर्मस्थलों और धर्मगुरुओं को अपने पक्ष में झुकाने की राजनीति ने धर्म और राजनीति, दोनों को भ्रष्ट बनाया है।

 यह मसला 1995 में ही न्यायपालिका के समक्ष उठा था, जब सुप्रीम कोर्ट से राय मांगी गई कि हिंदुत्व के नाम पर वोट मांगने को राजनीति में धर्म का इस्तेमाल क्यों नहीं माना जाना चाहिए।

 इस पर दिसंबर, 1995 में जस्टिस जेएस वर्मा की बेंच ने फैसला दिया था कि हिंदुत्व शब्द भारतीयों की जीवन शैली की ओर इंगित करता है।

 इसे सिर्फ धर्म तक सीमित नहीं किया जा सकता।

 पिछले दिनों जब इस पर दोबारा याचिकाएं आईं तो सुप्रीम कोर्ट ने साफ कह दिया कि ’95 के निर्णय की व्याख्या करने के बजाय वह इस पर स्वतंत्र रूप से फैसला देगा।

 अब सवाल यह है कि क्या इस फैसले पर अमल हो पाएगा।

 संभव है, प्रत्याशी ही अपने विरोधियों पर नजर रखें और तत्परता के साथ इलेक्शन कमिशन को सूचना दें।

 वैसे इस फैसले का संदेश जनता को भी समझना होगा।

 लोगों को धर्म, भाषा, समुदाय और जाति के नाम पर वोट मांगने वालों की असलियत समझनी चाहिए और उन्हें अपना वोट हरगिज नहीं देना चाहिए।

, सौजन्य – नवभारत टाइम्स।

