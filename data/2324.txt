वक्त जितना खराब होगा, उनकी उतनी जरूरत पड़ेगी (हिन्दुस्तान)।

हममें रत्ती भर वह कुछ होता, जो मिल-मिलाकर अनुपम मिश्र को गढ़ता है, तो निश्चित रूप से हम एलानिया कहते कि हम अनुपम के दोस्त रहे हैं।

 लेकिन अनुपम भाई की एक और बड़ी खूबी रही कि उन्होंने अपने सामने वाले को कभी अपने पैमाने से नहीं मापा, बल्कि उस राग के अनुपात से अपने पास आने को सम्मोहित किया।

 गांधी का यह सलीका बहुत सारे गांधीवादी भी नहीं समझ सके, लेकिन अनुपम भाई ने इस सलीके को इस तरह अपना रखा था, जैसे खादी को अपनाया था।

 चुनांचे उनके दोस्तों, प्रशंसकों, उनके कार्यकलाप में रुचि रखने वालों, यहां तक कि उनके पाठकों को एक सहज और सरल दोस्त हमेशा मिलता रहा।

 इन सबकी अनगिनत तादाद है, और सबसे बड़ी बात यह कि वह जिस काल-खंड पर खड़े थे, उसके बरक्स तार्किक और स्थायी समाधान देने के लिए, न कभी कोई उत्तेजना व्यक्त की, न ही उत्तेजक भाषा या आचरण को स्वीकारा।

, खामोश, सटीक और सार्थक विचार और कर्म देते रहे।

 आजीवन।

 गांधीवादी परिवार की परवरिश का नतीजा रहा कि जब देश का युवा वर्ग बदलाव की भूख लिए सड़क पर लड़ रहा था, वर्धा में पैदा हुआ एक नौजवान पहाड़ पर चंडी प्रसाद भट्ट के साथ पेड़ से चिपककर खड़ा हो गया।

 यह समय की बात है, जब देश पर्यावरण के टूटते और भसकते बवंडर से वाकिफ ही नहीं रहा।

 यह उनका कालखंड है।

 चिपको आंदोलन की शुरुआत में जो गिने-चुने नाम आते हैं, उनमें सबसे कम उम्र के जिस नौजवान को लोग आदर से गोहराते हैं, वह हैं अनुपम मिश्र।

 अनुपम मिश्र में कौन अनुपम गड़ा है, खोजना दिक्कत देता रहेगा।

 पत्रकार, लेखक, संपादक, जल और जंगल का सजग पहरुआ, सबके साथ ही एक बेहतरीन इंसान भी।

 दिल्ली में गांधी शांति प्रतिष्ठान के ठीक पीछे महावत खान रोड पर हम रहते थे, घर से निकलकर दरियागंज जाने के लिए हमें गांधी शांति प्रतिष्ठान की दीवार से होकर जाना पड़ता था।

, अनुपम भाई से अक्सर वहीं मुलाकात होती रहती थी।

 एक दिन बातचीत के दौरान अचानक उन्होंने कहा- हम हरित क्रांति के नाम पर फिसल गए हैं।

 इसकी भरपायी होने में बहुत मेहनत लगेगी और उससे ज्यादा वक्त लगेगा।

 वक्त के पहले कहा गया उनका आकलन अब तो सामान्य बात हो गई है, लेकिन उस समय हम समझने से चूक गए।

 अनुपम भाई का पत्रकार और उनकी अध्यापकी मुद्रा बगैर लाग-लपेट के सीधी-सपाट भाषा में मिली, जिसे आज तक गांठ बांधकर रखा हूं।

 पहली बार किसान की सहज और सटीक परिभाषा सुन रहा था।

 किसान सीधा होता है, सहनशक्ति अपार है, भविष्य के बारे में सकारात्मक सोच रखता है, निराश नहीं होता।

 जमीन और जल उसकी पूंजी है, हरित क्रांति ने अधिक अन्न उपजाओ के नारे और कृत्रिम उपायों से किसान को बरबाद कर दिया।

 पहले चाहे हुकूमत किसी की रही हो, लेकिन किसान गुलाम नहीं था।

, उसके पास जमीन थी, अपनी खाद थी, जो जानवरों से उसे मिलती थी, उसके पास अपने संसाधन थे।

 खेत की सिंचाई के अपने संसाधन थे, आपस में सामूहिकता का जीवन-दर्शन था।

 लेकिन वह सब बिखर गया।

 किसान को कर्जदार बनाया गया, खेती-किसानी के उपकरण खरीदने के लिए, सिंचाई के लिए।

 हवा, रोशनी और पानी पर सबका बराबर अधिकार था, आज सब बिक रहा है, किसान कर्जदार हो गया।

 बात समझ में आनेवाली थी।

 आ गई।

 वक्त के पहले जमीन, जंगल और जल की कीमत और कूव्वत आंकने वाले अनुपम भाई एक आंदोलन छोड़कर गए हैं- आ अब लौट चलें।

 शुरुआत आज नहीं तो कल, करनी ही होगी और उस दस्तावेज पर पहला दस्तखत दिखेगा- अनुपम मिश्र का।

, जल स्रोत के हमारे जितने भी पारंपरिक संसाधन रहे हैं, वे एक-एक करके विलुप्त हो रहे हैं।

 इसका असर क्या हो रहा है, इसे सब जानते हैं।

 हम कब तक इसे दैविक आपदा बोलकर मुंह छिपाते रहेंगे।

 कभी तो सचेत होकर सगुण डगर पर चलना पड़ेगा।

 पोखरा, कुवां, नदी-नाला, हल-बैल की जोताई, बगैर अंग्रेजी खाद का अन्न आज का बड़ा सवाल है।

 अनुपम भाई उन सवालों का हल दे चुके हैं, बस उसे स्वीकारने की जरूरत है।

 इस रास्ते पर चलते हुए आने वाला वक्त जितना खराब होगा, अनुपम भाई आपकी उतनी ही जरूरत बढ़ेगी।

(ये लेखक के अपने विचार हैं), – चंचल, वरिष्ठ लेखक और कलाकार।

सौजन्य – हिन्दुस्तान।

