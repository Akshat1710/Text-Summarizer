राजनीति के आंगन में कामेडियन (दैनिक ट्रिब्यून)।

 =": #0000;"सिद्धू पर सवाल।

अभिषेक कुमार सिंह।

संसदीय लोकतंत्र के लिए स्वच्छ, तटस्थ, निष्पक्ष चुनाव सबसे अनिवार्य शर्त हैं और इस कसौटी पर खरा उतरने के लिए ऐसे नेताओं की जरूरत है जो देश, समाज और जनता के हितों को प्राथमिकता में रखते हुए काम करें।

 पर अतीत में हमारे कई राजनेताओं ने साबित किया है कि वे ऐसा करते हुए भी कटुता भरे माहौल को किस तरह अपने मौलिक हास्य (विट) के जरिये बेहद खुशनुमा बनाते रहे हैं।

आज इस संदर्भ की जरूरत पंजाब विधानसभा चुनावों में चुने गए पूर्व क्रिकेटर, कॉमेडियन नवजोत सिंह सिद्धू को लेकर उठ रहे सवालों के बीच पड़ रही है।

 कहा जा रहा है कि वे एक साथ दो दायित्व भला कैसे उठा सकेंगे।

 गौरतलब है कि अमरेंद्र सिंह सरकार में नवजोत सिंह सिद्धू को स्थानीय निकाय और पर्यटन मंत्री बनाया गया है।

 इस बीच सिद्धू ने साफ किया है कि दिन में राजनीतिक दायित्व निभाने के बाद रात में वे कॉमेडी शो करेंगे, पर कई लोग इससे सहमत नजर नहीं आ रहे हैं।

 उनके मत में सिद्धू ऐसा करते हुए अपने प्राथमिक दायित्व को ठीक से निभा नहीं पाएंगे।

 उन्हें यह बर्दाश्त नहीं हो रहा है कि जो व्यक्ति कॉमेडी शो में अपनी शेरो-शायरी और विट के माध्यम से लोगों का मनोरंजन करता है, वह राजनीति जैसे गंभीर कार्य का निर्वहन कैसे कर सकेगा।

आश्चर्य ही है कि लोगों को हमारे कई राजनेताओं की भदेस और बेहद निचले दर्जे की भाषा को लेकर इतने एतराज नहीं होते, जितनी आपत्ति वे इस वक्त कर रहे हैं।

 वे यह भूल जाते हैं कि लालू प्रसाद यादव जैसे जमीनी नेताओं ने अपनी चुटीली टिप्पणियों से अनगिनत अवसरों पर कई गंभीर बातें कही हैं।

 सवाल है कि जब कोई एक नेता अपने मसखरेपन के साथ दशकों तक राजनीति में सक्रिय रह सकता है तो एक कॉमेडियन को राजनीति में रहने और काम करने से इतनी आपत्ति क्यों है।

भारत ऐसा अकेला देश नहीं है जहां कोई कॉमेडियन सक्रिय राजनीति में उतरा हो।

 चार वर्ष पूर्व इटली में मशहूर हास्य अभिनेता बेप्पे ग्रीलो और उनकी पार्टी- एम5एस (फाइव स्टार मूवमेंट) ने 25 फीसदी वोट हासिल किए थे और स्थिति ऐसी बनी थी कि उनकी पार्टी के सहयोग के बिना किसी सरकार का गठन मुश्किल हो गया था।

 इससे पहले तक जो लोग और राजनेता भी ग्रीलो को मसखरा कहकर मजाक उड़ाते थे, उन्हें यह देखकर हैरानी हुई कि बेप्पे ग्रीलो किस तरह किंगमेकर की भूमिका में आ गए।

 जब ग्रीलो ने पूर्व प्रधानमंत्री मारियो मोंटी का नाम ही रिगर (कठोर) मोंटी रख दिया और इटली के अन्य नेताओं पर खास चुटीले अंदाज में हमले किए तो जनता को ग्रीलो का यह अंदाज भा गया।

ध्यान रहे कि हास्य-व्यंग्य को अभिव्यक्ति के सबसे ताकतवर माध्यम के रूप में देखा जाता है।

 जो बात सीधे-सीधे नहीं कही जा सकतीं, वह इसके जरिये आसानी से कह दी जाती हैं।

 आम जनता से इसके जरिये संवाद बनाना आसान होता है।

 शायद इसलिए राजनीति में इसका बड़ा रोल रहा है।

 लेकिन इसके सही इस्तेमाल की सूझ भी होनी चाहिए।

 दुनिया के कई नेताओं में व्यंग्य-विनोद यानी विट का यह गुण स्वाभाविक रूप से रहा है।

 इसके जरिये उन्होंने जनता में अलग छाप छोड़ी।

इस संदर्भ में राजनारायण का नाम लिया जा सकता है, जो अपने रहन-सहन से लेकर भाषण के खास अंदाज तक के लिए चर्चित रहे।

 पूर्व प्रधानमंत्री अटल बिहारी वाजपेयी के भाषणों में भी अद्भुत विट झलकता था।

 वे अपने विरोधियों पर ऐसी रोचक टिप्पणी करते थे, जिससे उनका मकसद भी पूरा हो जाता था और कड़वाहट भी पैदा नहीं होती थी।

 ऐसा कोई तभी कर सकता है, जब वह व्यक्तिगत राग-द्वेष से ऊपर हो।

 राष्ट्रीय जनता दल के मुखिया लालू प्रसाद यादव को भी इस वजह से लोकप्रियता मिली।

 उनके बयानों में शब्दों से खेलने की कला साफ नजर आती है।

 संसद के भीतर-बाहर लोग हमेशा इसका इंतजार करते हैं कि लालू प्रसाद यादव किसी प्रसंग में कोई चुटीली बात कब कहते हैं।

किसी भी व्यक्ति में हास्य या विट तभी तक बना रह सकता है, जब तक उसका जनजीवन से जुड़ाव बना रहे।

 आम लोगों से निरंतर संवाद, उनके साथ मिलना-बैठना नेताओं की सोच के दायरे को विस्तार देता है।

 ऐसी स्थिति में उन्हें इसका एहसास होता है कि किसी राजनीतिक पद पर बने रहने से ज्यादा महत्वपूर्ण यह है कि कोई नेता अपनी जनता के दिलों पर राज कर रहा है या नहीं।

 इसके विपरीत जब कोई राजनेता कुर्सी की चिंता करने लगता तो वह खुद को एक छोटे दायरे में बंद कर लेता है।

 आम जनजीवन से उसका संवाद टूट जाता है और हास्य-व्यंग्य की धार कमजोर पड़ने लगती है।

जरूरी है कि हमारे नेता किसी बात को मजाकिया लहजे में कहने और खुद पर व्यंग्य सहने की कला से परिचित हों।

 लेकिन इसके साथ यह भी जरूरी है कि नेताओं को हास्य-व्यंग्य के सही इस्तेमाल की समझ भी हो।

 बेशक, कॉमेडियन की अलग भूमिका है और राजनीति की अलग।

 इसलिए सिद्धू जैसे लोगों से यह अपेक्षा भी रहेगी कि वे अपनी काबिलियत से राजनीति की कड़वाहट को दूर करने के लिए हास्य की अपनी क्षमता का इस्तेमाल करें।

, सौजन्य- दैनिक ट्रिब्यून।

