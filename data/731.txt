क्या अब वकीलों की तरह काम करने लगेंगे रोबोट।

 (दैनिक भास्कर)।

जिम कर्स्टेटर और स्टीव लोआ।

कई देशों में रेस्तरां, फैक्ट्रियों और विमानतलों पर रोबोट भी काम करते दिख जाते हैं, लेकिन अब लॉ फर्म में उनसे काम लिए जाने का दौर आ गया है।

 अमेरिका की बड़ी लॉ फर्में इस पर करोड़ों रुपए खर्च कर रही हैं।

 हालांकि, इसमें कुछ सवाल भी हैं।

 कुछ का मानना है कि सिलिकॉन वैली का अगला निशाना वकीलों का पेशा हो सकता है, लेकिन विशेषज्ञों का कहना है कि वकालत के पेशे पर फिलहाल कोई खतरा नहीं है।

 जानिए-।

रोबोट कई वर्षों से फैक्ट्रियों में काम कर रहे हैं।

 वहीं उन्होंने काम करना भी सीखा और वाहनों की ड्राइविंग भी।

 उन्होंने और नए तरह के काम करने सीख लिए हैं।

 होटल व एयरपोर्ट पर भी लोगों की सुविधा के लिए रोबोट काम करते दिख जाएंगे।

 यह सब संभव हुआ आर्टिफिशियल इंटेलीजेंस (एआई) टेक्नोलॉजी से।

 अब कार्यस्थलों पर रोबोट भी कानूनी कामकाज में सहायक का काम करते नजर आने वाले हैं।

 यानी वे कॉर्पोरेट कंपनी के वकील काम काम भी करेंगे।

, बड़ी लॉ कंपनियां आर्टिफिशियल इंटेलीजेंस पर भारी राशि खर्च कर रही हैं।

 वे परीक्षण करके यह देखना चाहती हैं कि क्या रोबोट दस्तावेजों की खोजबीन और अनुबंध के दस्तावेज लिखने जैसे कार्य कर सकते हैं।

 इसमें एक संभावना यह भी है कि कानून की हजारों किताबों के बीच रोबोट जल्द ही यह बता देंगे कि कौन-सी किताब किस केस में काम आ सकती है।

 अध्ययन बताते हैं कि जब कानूनी कामकाज के लिए ‘लीगल टेक्नोलॉजी’ का इस्तेमाल किया गया तो परिणामस्वरूप वकीलों का 13 फीसदी समय बचने लगा।

 उसे अपनाने का एक अन्य कारण यह हो सकता है कि सालाना समय में अच्छी खासी बचत हो सकती है।

 ऐसे में सवाल उठ सकते हैं कि क्या अब वकीलों की नियुक्ति में कमी की जाएगी।

इसका जवाब है- हां, ऐसा हो सकता है लेकिन कानूनी कामकाज में रोबोट का वही असर होगा, जो सामान्य डिजिटाइजेशन में होता है।

 अमेरिका में वकील यह मानने लगे हैं कि उनका पेशा सिलिकॉन वैली का अगला शिकार हो सकता है।

 उनमें इस पेशे के भविष्य को लेकर भय है।

 अदालतों में ऐसे कई कार्य हैं, जो ऑनलाइन किए जाने लगे हैं।

 लेकिन, लॉ फर्म का कार्य अलग तरह का होता है।

 वे आर्टिफिशियल इंटेलीजेंस तकनीक धीरे-धीरे अपना सकते हैं।

 सीधे शब्दों में कहें तो लॉ फर्म के लिए रोबोट उपयोगी हो सकते हैं, लेकिन वे वकील की जगह नहीं ले सकते।

 कम से कम हाल के वर्षों में तो बिल्कुल नहीं।

, मैसाचुस्टेस इन्स्टीट्यूट ऑफ टेक्नोलॉजी में श्रम अर्थशास्त्री फ्रेंक लेवी मानते हैं- अगर आप अपने कार्य का कोई एक हिस्सा ऑटोमेट करते हैं, तो अन्य कार्य भी परिवर्तित होने लगते हैं।

 यह पूरी तरह सच हो भी सकता है और नहीं भी, लेकिन कुछ मामलों में ऐसा ही होता है।

 उदाहरण के तौर पर रोबोटिक टेक्नोलॉजी दस्तावेजों की स्केनिंग करके बता सकती है कि वे किसी केस के लिए प्रासंगिक हैं या नहीं।

 इसके अतिरिक्त क्लाइंट को कोई सलाह देना, विवरण लिखना, कोर्ट में उपस्थित होने जैसे कार्य कम्प्यूटरीकरण की पहुंच से दूर लगते हैं।

, – 4,600 वकीलों वाली दुनिया की मशहूर लॉ फर्म ‘बेकर मैकेंजी’ में पार्टनर बेन अल्ग्रोव कहते हैं- अगले तीन से पांच वर्षों में टेक्नोलॉजी कहां होगी, यह वाकई रोचक प्रश्न है, लेकिन ईमानदारी से कहूं तो इसका उत्तर मैं भी नहीं जानता।

– यूनिवर्सिटी ऑफ नॉर्थ कैरोलाइना स्कूल ऑफ लॉ में प्रोफेसर डेना रेमस और फ्रेंक लेवी बड़ी लॉ फर्मों के ऑटोमेशन के खतरों के कारण वकीलों के पेशे पर अध्ययन कर रहे हैं।

 वे मानते हैं कि अगर इन फर्मों में आर्टिफिशियल टेक्नोलॉजी का इस्तेमाल शुरू कर दिया गया, तो उन वकीलों को ज्यादा लाभ होगा, जिनके पास काम ज्यादा होता है।

 बड़ी लॉ फर्मों में दस्तावेजों की समीक्षा का कार्य पहले ही ऑउटसोर्स हो रहा है या उनकी प्रोसेस ऑटोमेटेड है।

– जनवरी में मैकेंजी ग्लोबल इन्स्टीट्यूट ने पाया कि उनके करीब आधे कार्य मौजूदा टेक्नोलॉजी से ऑटोमेटेड किए जा सकते हैं, उनमें भी केवल 5 फीसदी ही ऐसे हैं, जो 100 फीसदी ऑटोमेडेड किए जा सकते हैं।

 मैकेंजी का मानना है कि वकील का 23 फीसदी कार्य ऑटोमेटेड किया जा सकता है, उससे काफी समय भी बचेगा।

– कानूनी जानकारों का मानना है कि अगले एक-दो वर्ष नहीं, अगले एक-दो दशक में आर्टिफिशियल टेक्नोलॉजी वकालत के पेशे में आ सकती है।

 बड़े मुकदमों की जिम्मेदारी संभालने वाले वकील अपने केस से संबंधित कार्य खुद करते हैं, जबकि उनका अन्य कामकाज नॉन-लॉयर करते हैं।

 यह कार्य प्रेक्टिशनर नर्स जैसा है।

– रिसर्च फर्म सीबी इनसाइट के अनुसार वर्ष 2012 से अब तक 280 लीगल स्टार्ट-अप्स ने 5,140 करोड़ रुपए अर्जित कर लिए हैं।

 इन सभी स्टार्ट-अप्स ने अपने कोर एरिया निर्धारित कर रखे हैं- जैसे बैंकरप्सी या पेटेंट या कॉन्ट्रैक्ट रिव्यू आदि।

– कॉर्पोरेट क्लाइंट भी नियमित कार्य के लिए लॉ फर्मों के जूनियर वकीलों को अधिक वेतन देने से बचते हैं, क्योंकि उनका वह कार्य या तो पहले से ऑटोमेटेड होता है या ऑउटसोर्स कराते हैं।

– 7 हजार वकीलों वाली ग्लोबल लॉ फर्म ‘डेन्टन्स’ ने वर्ष 2015 में ‘नेक्स्ट लॉ लैब’ स्थापित की, जो उनके लिए इनोवेशन और वेन्चर फर्म की तरह है।

 नवीन तकनीक पर लगातार नजर रखने की बजाय उनकी यह यूनिट सात लीगल टेक्नोलॉजी स्टार्ट-अप्स पर निवेश करती है।

 डेन्टन्स के चीफ इनोवेशन ऑफिसर जॉन फर्नांडीज़ कहते हैं- हमारी इंडस्ट्री भी उथल-पुथल से प्रभावित हो रही है, उसके शिकार बनने की बजाय हमें खुद के लिए कुछ नया करना होगा।

– लीगल टेक्नोलॉजी स्टार्टअप ‘नियोता लॉजिक’ के चीफ स्ट्रेटजी ऑफिसर एवं लॉयर माइकल मिल्स कहते हैं- भविष्य में लॉ फर्म के पार्टनर ही टीम लीडर होंगे और वह पार्टनर मशीन हो सकती है।

 वर्ष 1990 के दशक में जिस काम के लिए चार सहयोगी वकील, तीन एसोसिएट और दो पार्टनर की आवश्यकता होती थी, आज उनके आधे से कम में काम हो जाते हैं।

 इन बदलती स्थितियों के कारण लॉ फर्मों में भी टेक्नोलॉजी की घुसपैठ होने लगी है।

सौजन्य- दैनिक भास्कर।

