काले धन के खिलाफ जिहाद या सियासी चाल।

 (बिजनेस स्टैंडर्ड)।

काला धन आजादी के बाद से ही भारत में सार्वजनिक बहस का सदाबहार मुद्दा रहा है।

 इतने लंबे समय में भी इस मामले की अहमियत कम नहीं हुई हैै।

 लोगों का मानना है कि अपर्याप्त उपलब्धता, ऊंची कर दरों और अत्यधिक नियंत्रण से भ्रष्टाचार और काला धन जन्म लेता है।

 लिहाजा इनसे छुटकारा पाकर आप काले धन के सृजन का रास्ता बंद कर देंगे।

 लेकिन काले धन के लिए जिम्मेदार कारणों को दूर करने के लिए लागू तमाम सुधारों के बावजूद यह अब भी मौजूद है।

कर-माफी और विमुद्रीकरण के कदम पहले भी उठाए जा चुके हैं (कर-माफी की योजना 1997 में भी लाई गई थी जबकि विमुद्रीकरण का रास्ता 1978 में अपनाया गया था) लेकिन इस बार मामला कुछ अलग लग रहा है।

 काला धन रखने वालों को पहले कर-माफी योजना के तहत अपनी आय का विवरण देने का मौका दिया गया और उसके बाद बड़े नोटों को बंद कर उनके खिलाफ अभियान छेड़ दिया गया।

 लेकिन चीजें यहीं पर थमती हुई नहीं दिख रही हैं।

 प्रधानमंत्री नरेंद्र मोदी ने बेनामी संपत्ति को अपना अगला निशाना घोषित कर दिया है और काले धन के खिलाफ अपनी मुहिम पर कोई फैसला सुनाने के पहले लोगों से 50 दिन तक इंतजार करने की अपील की है।

, किसी तात्कालिक कदम के असर का अंदाजा लगाने के लिए यह एक लंबा समय है लेकिन किसी निर्णायक जंग में जीत के लिए यह वक्त कम भी है।

 ऐसे में सवाल यह है कि काले धन के खिलाफ प्रधानमंत्री मोदी के इन हमलों के पीछे कौन-सी बड़ी सियासी रणनीति है।

 शुरुआत में तो माना जा रहा था कि 500 और 1,000 रुपये के नोटों को प्रचलन से बाहर कर भारतीय जनता पार्टी (भाजपा) ने एक ही झटके में अपने विरोधियों को तगड़ी चोट पहुंचा दी है।

 लेकिन इसे तो विमुद्रीकरण के फैसले से ही हासिल किया जा सकता है।

 काले धन के खिलाफ जंग में और आगे बढऩे से तो कहीं अधिक गहरी योजना के संकेत मिलते हैं।

 इस अभियान के जरिये मोदी कहीं अगले चुनावों में भ्रष्टाचार को अहम मुद्दा तो नहीं बनाने की सोच रहे।

 इससे वह भ्रष्टाचार के खिलाफ जंग के नाम पर दिल्ली की सत्ता में आई आम आदमी पार्टी (आप) और उसके नेता अरविंद केजरीवाल की चमक को भी फीका कर सकते हैं।

, इस धारणा को लेकर दो मत हो सकते हैं।

 पहला, पंजाब में सार्वजनिक सफाई एक बड़ा मुद्दा बन चुकी है, चाहे वह मादक पदार्थों पर रोक हो या फिर भ्रष्टाचार का खात्मा।

 कहा जा रहा है कि पंजाब में केजरीवाल की पार्टी अच्छा प्रदर्शन कर सकती है।

 दूसरा मत इससे भी कहीं अधिक अहम है।

 मोदी ने 2014 के लोकसभा चुनाव में तेजी से उभरते मध्यवर्ग की उम्मीदों को पूरा करने के लिए विकास का सपना दिखाते हुए जीत हासिल की थी।

 लेकिन पिछले दो वर्षों में नई नौकरियां पैदा नहीं हुई हैं।

 इसी के साथ हिंदुत्व के एजेंडे को लागू करने और फिर पाकिस्तान के खिलाफ सैन्य कदमों को लेकर ध्रुवीकरण की भी कोशिशें हुई हैं।

 तो क्या काले धन के खिलाफ जिहाद का ऐलान करना उत्तर प्रदेश के महत्त्वपूर्ण चुनावों के पहले सियासी ध्रुवीकरण का अगला माध्यम बनने जा रहा है।

, इस एजेंडा के बड़े सियासी और आर्थिक नतीजे भी हो सकते हैं।

 इससे (कर देने को लेकर नापसंदी रखने वाला) कारोबारी समुदाय बुरी तरह प्रभावित होगा, जबकि उत्तर प्रदेश में यह वर्ग आम तौर पर भाजपा का समर्थक रहा है।

 अगर काले धन के खिलाफ मुहिम के चलते भाजपा को आम आदमी का साथ मिल गया तो इस नाराजगी की भरपाई हो सकती है।

 इसके अलावा कॉर्पोरेट जगत को छोड़कर आर्थिक गतिविधि के हरेक स्तर पर हलचल देखी जा रही है।

 खुदरा कारोबार से लेकर छोटे उद्यमियों तक की बिक्री में गिरावट देखी जा रही है।

, यहां तक कि गरीबों को छोटी रकम का कर्ज देने वाले लघु वित्तीय संस्थान भी इस फैसले से प्रभावित हुए हैं।

 ग्रामीण इलाकों में बैंकिंग सेवाओं की समुचित उपलब्धता न होने से कर्जदार अपने पास रखे पुराने नोटों को बदल नहीं पा रहे हैं जिससे लघु वित्तीय संस्थानों की रिकवरी पर भी असर पड़ा है।

 अगर बैंकिंग प्रणाली और समूची आर्थिक गतिविधियों को इस झंझावात से उबरने में कुछ हफ्तों का समय लगा तो उसकी कीमत कम होगी।

 लेकिन यह समय लंबा हुआ तो आय और धन का नुकसान होने से मांग में आने वाली कमी अर्थव्यवस्था पर अवस्फीतिकारी असर डाल सकती है।

, सबसे बड़ी विडंबना तो यह है कि काले धन के खात्मे के लिए चलाए जा रहे तमाम अभियानों के बावजूद नकदी की जमाखोरी और बेनामी संपत्ति बनी हुई है।

 दरअसल नकदी और बेनामी संपत्ति को जन्म देने वाले काले धन के प्रवाह पर इस तरह से प्रहार करने की जरूरत है कि उसका फिर से जन्म ही न हो सके।

 इसके लिए 50 दिनों की नहीं बल्कि कई वर्षों की जरूरत होगी ताकि कारोबार और राजनीति की एक नई संस्कृति विकसित की जा सके।

 इससे पहले 1978 में विमुद्रीकरण लागू होने के समय रिजर्व बैंक के गवर्नर रहे आई जी पटेल ने अपने संस्मरण में कहा था कि सूटकेस और तकिये के भीतर काले धन के दबे होने की सोच अपने आप में काफी सरल है।

, काले धन के खात्मे के लिए चुनाव लडऩे के तरीके में भी बड़े बदलाव की जरूरत है।

 चुनाव लडऩे के लिए धन का इंतजाम अघोषित नकदी से ही होता है।

 काले धन वाली चुनाव प्रणाली से जीतकर आए नेताओं से यह उम्मीद बेमानी है कि वे काले धन पर लगाम लगाने वाले नियम और कानून पारित करें।

 काले धन के खिलाफ अभियान को सत्याग्रह की तरह होना चाहिए और अन्ना हजारे जैसा शख्स इसके लिए मुफीद दिखता है।

 दूसरी तरफ मोदी इस मुहिम को चलाते समय निजी तौर पर काफी तैयार दिखते हैं।

 आगे चलकर समय ही यह तय करेगा कि वह काले धन के खिलाफ धर्मयुद्ध छेड़े हुए हैं या केवल सियासी चाल के तौर पर इसका इस्तेमाल कर रहे हैं।

, – सुबीर रॉय।

सौजन्य – बिजनेस स्टैंडर्ड।

