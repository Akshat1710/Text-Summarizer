कतार में धैर्य (हिन्दुस्तान)।

हजार-पांच सौ के नोटों का चलन अचानक बंद होने से स्वाभाविक रूप से दिक्कतें आनी थीं, जो सामने आईं भी और यह भी सच है कि जनता ने बड़े उद्देश्य की खातिर लिए गए एक बड़े फैसले का कष्ट सहकर भी स्वागत किया।

 यह लंबी-लंबी लाइनों में घंटों खड़े होने के बावजूद दिखे उसके धैर्य ने प्रमाणित किया।

 यह उस सच से भी प्रमाणित हुआ कि वह रात-रात जगी, सुबह-सुबह लाइन में खड़ी दिखी, लेकिन कुछ अप्रिय नहीं होने दिया।

 लेकिन यह भी उतना ही बड़ा सच है कि इतने बड़े फैसले को अमली जामा पहनाने के लिए जैसी तैयारी होनी चाहिए थी, वह नहीं थी।

, बैंकों की व्यवस्थाएं भी इसके लिए तैयार नहीं थीं।

 बिल्कुल निचले स्तर तक जाने वाले असर के लिए जैसे खुले विमर्श की जरूरत थी, वह भी नहीं था।

 गोपनीयता बरतने के लिए यह जरूरी रहा होगा, पर बड़े फैसले लेते वक्त बरती जाने वाली सतर्कताएं यहां नदारद थीं।

 गरीब और मध्यवर्गीय जनता खासकर ग्रामीण क्षेत्रों की दुश्वारियों को ध्यान में नहीं रखा गया।

 नतीजा पिछले पांच दिनों की अफरा-तफरी के बीच हर बैंक शाखा के आगे न खत्म होने वाली लाइनें दिखीं।

 अपनी सारी व्यवस्थाओं को आधुनिक कंप्यूटरी तकनीक में बदल चुके बैंकों का तंत्र भी इस अप्रत्याशित काम को संभालने के लिए तैयार नहीं था।

 वहां वैसा इंफ्रास्ट्रक्चर व मैनपावर ही नहीं बची, जो इस बड़े टास्क को हाथोंहाथ संभाल पाती, पर यह भी सच है कि अपनी सीमाओं के बावजूद बैंक कर्मियों ने घड़ी की सुइयां न देख छुट्टियों में भी काम को अंजाम दिया।

, सच है कि काले धन की दशकों पुरानी समस्या और भ्रष्टाचार से कड़े व साहसिक कदम से ही निपटा जा सकता है, लेकिन इसके लिए उतनी ही बड़ी तैयारी की भी जरूरत होती है।

 चलन बंदी की घोषणा के छह दिन बाद भी स्थिति का सामान्य न होते दिखना चिंता का विषय है।

 इस चिंता को यह कहकर भी दरकिनार नहीं किया जा सकता कि लोग बार-बार एटीएम पर आकर पैसे निकाल रहे होंगे और घरों में जमा कर रहे होंगे, क्योंकि यह भी उतना ही बड़ा सच है कि किसी भी एटीएम या बैंक में इस वक्त घंटों लाइन लगाने के बाद ही निकासी संभव हो पा रही है।

 इस सबके बावजूद सोमवार को ज्यादातर शहरों के अधिसंख्य एटीएम अपने अंदर करेंसी लोड होने और शटर खुलने का ही इंतजार करते रह गए।

 जाहिर है, इसने चिंता बढ़ाने का ही काम किया है।

 धैर्य के इम्तहान की इस घड़ी में इस चूक से बचने की जरूरत थी।

, खैर, सरकार ने देर से ही सही इन सारी दुश्वारियों को महसूस किया और समझा।

 यही कारण था कि अब कुछ ऐसे इंतजामों की घोषणा हुई है, जिसके बाद माना जाना चाहिए कि हालात कुछ सुधरेंगे।

 सरकार ने सभी नेशनल हाईवे अगले आदेश तक टोलफ्री करने के साथ ही कुछ और जरूरी उपाय किए हैं।

 बैंकों-डाकघरों में कैश की उपलब्धता बढ़ाने के साथ ही माइक्रो एटीएम की संख्या बढ़ाने, रेलवे और अस्पताल जैसी कई जरूरी सेवाओं में पुराने नोटों का चलन अगले आदेश तक जारी रखने की भी घोषणा की है।

, सुदूरवर्ती इलाकों का संकट महसूस कर वहां हेलीकॉप्टर से राशि भेजना तय हुआ है।

 यह भी सुनिश्चित किया है कि मंगलवार से एटीएम में सिर्फ 100 नहीं, बल्कि 2,000 के नोट भी निकलेंगे, इसीलिए एटीएम से निकासी की सीमा भी ढाई हजार कर दी है।

 बैंकों से निकासी की सीमा बढ़ाना भी इसी कड़ी में है।

 बुजुर्गों, दिव्यांगों व पेंशनर्स का खास ख्याल रखा गया है।

 इन सारी व्यवस्थाओं पर नजर रखने के लिए रिजर्व बैंक ने टास्क फोर्स बना दी है।

 यानी आश्वस्त हुआ जा सकता है कि आज से काफी कुछ पटरी पर लौटना शुरू हो जाएगा।

, सौजन्य – हिन्दुस्तान, 15-11-2016।

