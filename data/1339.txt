आलेख : विपक्ष की फिर वही बेजा आक्रामकता (नईदुनिया)।

राज्यसभा में मनमोहन सिंह को निशाने पर लेकर की गई प्रधानमंत्री नरेंद्र मोदी की टिप्पणी पर कांग्रेसी नेता जिस तरह गैरजरूरी आक्रामकता और अपरिपक्वता का परिचय देते हुए संसद बाधित करने की धमकी दे रहे हैं, उससे यही स्पष्ट हो रहा कि कांग्रेस मोदी सरकार का विरोध करने के लिए किसी भी हद तक जा सकती है।

 संप्रग सरकार के समय के घोटालों की याद दिलाते हुए प्रधानमंत्री मोदी ने मनमोहन सिंह पर रेनकोट पहनकर बाथरूम में नहाने की कला जानने का जो कटाक्ष किया, उसका आशय यही था कि एक के बाद एक घोटालों के बाद भी वह किस तरह उनकी जिम्मेदारी से बच निकले।

 इस टिप्पणी से कुपित कांग्रेस सांसदों ने पहले तो राज्यसभा की कार्यवाही का बहिष्कार किया और फिर यह धमकी देने लगे कि मोदी के माफी न मांगने तक संसद नहीं चलने देंगे।

 मनमोहन सिंह पर मोदी के कटाक्ष से कांग्रेस का असहज होना समझ आता है, लेकिन संसद न चलने की धमकी देने से तो उसकी सामंती मानसिकता की ही झलक मिलती है।

 लगता है कि कांग्रेस यह समझ बैठी है कि उसे तो विरोधी नेताओं के खिलाफ कुछ भी कहने-बोलने का अधिकार है, लेकिन विरोधी नेता ऐसा कोई अधिकार नहीं रख सकते।

 आलोचना करने वालों को आलोचना सुनना भी आना चाहिए।

 कांग्रेसी नेता अक्सर गांधी परिवार की आलोचना पर ऐसे व्यवहार करते हैं जैसे आलोचकों ने ईशनिंदा कर दी हो।

 क्या गांधी परिवार अथवा उसके करीबी नेता किसी भी तरह की आलोचना, निंदा या हास-परिहास से परे हैं।

 यदि ऐसा कुछ नहीं है तो फिर संसद ठप करने की धमकी क्यों।

 कांग्रेस उपाध्यक्ष राहुल गांधी समेत अन्य कांग्रेसी नेता यह साबित करने की कोशिश कर रहे हैं कि उन्हें मनमोहन सिंह के सम्मान की बहुत चिंता है।

 अच्छा हो कि राहुल यह याद करें कि जब मनमोहन सिंह बतौर प्रधानमंत्री अमेरिका गए थे तब उन्होंने ही उनके द्वारा मंजूर अध्यादेश की प्रति फाड़ने की बात कही थी।

 पूर्व प्रधानमंत्रियों के सम्मान पर कानून मंत्री रविशंकर प्रसाद ने कांग्रेस से यह सही सवाल पूछा कि आखिर उसने कब गांधी परिवार से इतर किसी कांग्रेसी प्रधानमंत्री के सम्मान की परवाह की है।

 क्या यह सच नहीं कि कांग्रेस ने पीवी नरसिंह राव की दिल्ली में अंत्येष्टि तक नहीं होने दी थी।

, यदि कांग्रेस संसद नहीं चलने देती तो कई जरूरी विधेयक पारित होने में देर हो सकती है।

 यदि ऐसा होता है तो इसका नुकसान पूरे देश को उठाना पड़ेगा।

 अगर सुधार संबंधी कानून नहीं बन पाए तो विकास की रफ्तार तेज नहीं हो सकती।

 तमाम ऐसे कानून हैं जो बदलाव की मांग करते हैं, लेकिन यह तभी संभव है जब संसद में उन पर सही तरह बहस हो।

 आखिर कांग्रेस देश को नुकसान पहुंचाने का काम क्यों करना चाहती है।

 ध्यान रहे वह इसके पहले भी छोटे-छोटे मसलों पर संसद बाधित करती रही है।

 जबसे मोदी सरकार बनी है, तबसे यह तीसरा-चौथा अवसर है जब कांग्रेस हद पार करती नजर आ रही है।

 उसने 2015 में मानसून सत्र को विदेश मंत्री सुषमा स्वराज की ओर से ललित मोदी को दी गई कथित मदद का मसला उठाकर संसद नहीं चलने दी थी।

 सत्र खत्म और बर्बाद होते ही कांग्रेस इस मसले को ऐसे भूली जैसे कुछ हुआ ही न हो।

 इसके बाद उसने नेशनल हेराल्ड मामले में अपने शीर्ष नेताओं को अदालत से समन जारी होने को मुद्दा बनाकर शीतकालीन सत्र को बर्बाद किया।

 कांग्रेस का आरोप था कि मोदी सरकार बदले की भावना से काम कर रही और अदालतें भी उसके दबाव में आ गई हैं जबकि सच्चाई यह थी कि सोनिया और राहुल को समन जारी होने में सरकार का कोई लेना-देना नहीं था।

 इसके बाद अभी हाल में संसद के शीतकालीन सत्र में नोटबंदी के फैसले पर सार्थक बहस करने के बजाय कांग्रेस और उसके साथ कुछ अन्य विपक्षी दलों ने संसद के दोनों सदनों की कार्यवाही बाधित करना ही अधिक पसंद किया।

 देखना है कि शेष बजट सत्र का क्या होता है।

, कांग्रेस आरोप लगा रही है कि मोदी ने प्रधानमंत्री पद की गरिमा गिराने का काम किया, जबकि सच्चाई यह है कि पीएम को निशाना बनाने की कोशिश में उसके नेता और यहां तक कि खुद राहुल गांधी कई बार मर्यादा की सीमा पार कर चुके हैं।

 सर्जिकल स्ट्राइक के बाद उन्होंने ही यह आपत्तिजनक टिप्पणी की थी कि मोदी सैनिकों के खून की दलाली कर रहे हैं।

 मनमोहन सिंह भी नोटबंदी के फैसले को संगठित लूट बता चुके हैं।

 यह दयनीय है कि राहुल रेनकोट वाले बयान पर तो प्रधानमंत्री मोदी की आलोचना कर रहे और दूसरी ओर खुद यह कह रहे हैं कि पीएम को दूसरों के बाथरूम में झांकने की आदत है।

 क्या यह एक मर्यादित बयान है और इससे राजनीति का स्तर ऊंचा उठेगा।

 देश को यह भी याद है कि किस तरह 2007 के गुजरात विधानसभा चुनाव के दौरान सोनिया गांधी ने मोदी को मौत का सौदागर और पिछले लोकसभा चुनाव के दौरान जहर की खेती करने वाला बताया था।

 अच्छा होगा कि प्रधानमंत्री मोदी की मनमोहन सिंह पर टिप्पणी पर हायतौबा मचा रही कांग्रेस अपने शीर्ष नेताओं के ऐसे बयानों के अलावा अन्य कांग्रेसी नेताओं की अभद्र टिप्पणियों को भी याद करे।

, संसदीय लोकतंत्र में पक्ष-विपक्ष के नेताओं की ओर से एक-दूसरे के खिलाफ कटाक्ष बहुत स्वाभाविक है।

 भारत में नेताओं का एक-दूसरे पर शालीन तरीके से हमला बोलने का लंबा इतिहास रहा है, लेकिन आज स्थिति बदल गई है।

 इसके लिए दोनों ही पक्ष जिम्मेदार हैं।

 पिछले एक दशक में राजनेता एक-दूसरे पर टिप्पणी के मामले में लक्ष्मण रेखा को भुला बैठे हैं।

 नेताओं की ओर से अक्सर बेजा बयान सुर्खियों में आने के लिए ही दिए जाते हैं।

 अधिक चिंताजनक यह है कि निजी हमले के फेर में वे देशहित की भी अनदेखी करते हैं।

 सर्जिकल स्ट्राइक जैसे कदम या विदेश नीति से जुड़े किसी मसले पर विपक्षी नेता सरकार की आलोचना करते वक्त यह भूल जाते हैं कि उनके बयान देश का कितना अहित करते हैं।

, संसद के साथ ही विधानसभाओं में समय की बर्बादी न हो और सांसदविधायक देश के साथ-साथ राज्यों के विकास के लिए पूरी लगन से काम करें, इसके लिए यह जरूरी है कि विधायी सदनों के कामकाज के लिए कुछ नियम तय किए जाएं।

 यह ठीक है कि लोकतंत्र में विपक्ष को अपनी बात कहने का अधिकार है और सत्तापक्ष के लिए यह जरूरी है कि वह विपक्ष को पर्याप्त महत्व दे, लेकिन विपक्ष की महत्ता इसमें नहीं और न हो सकती है कि वह विरोध के नाम पर सदन न चलने दे।

 विपक्ष जो बात वाकआउट या सदन में शोर-शराबे के जरिए कहना चाह रहा हो, उसे वह सदन में बहस के दौरान भी कह सकता है।

 पक्ष-विपक्ष को यह भी ध्यान रहे कि संसदीय लोकतांत्रिक प्रक्रिया में बिना सार्थक बहस के बनने वाले कानूनों में पर्याप्त गहराई नहीं आ पाती।

 आज जब अंतरराष्ट्रीय चुनौतीपूर्ण माहौल में पूरी दुनिया की निगाहें भारत की तरफ हैं, तब संसद का सही तरह चलना तो और भी आवश्यक है।

, (लेखक दैनिक जागरण समूह के सीईओ व प्रधान संपादक हैं)।

सौजन्य- नईदुनिया।

