पेरिस पर हुए हमले का सबक (Editorial:अमर उजाला )।

पेरिस में शुक्रवार को हुए आतंकवादी हमले को भले ही जेहादी अपनी ताकत मानें, लेकिन यह ताकत नहीं है।

 यह कायरता है।

 सॉफ्ट टारगेट को निशाना बनाने से कोई ताकतवर नहीं हो जाता।

 इसी संदर्भ में मुंबई में हुए आतंकी हमले को याद किया जा सकता है, जिसका पैटर्न इससे काफी कुछ मिलता-जुलता है।

 ऐसे हमलों को काफी तैयारियों के बाद अंजाम दिया जाता है।

 पर इसे किसी संगठन की ताकत मान लेना गलत है।

 ज्यादा से ज्यादा आप यह कह सकते हैं कि आतंकवादी अपनी मंशा में सफल रहे।

, दरअसल दुनिया भर में इस्लामी राज्य (स्टेट) के मंसूबों को बनाए रखने की मंशा के तहत ही इस बार आतंकवाद के निशाने पर पेरिस आया है।

 फ्रांस को कला, संस्कृति और आधुनिक सभ्यता के लिए जाना गया है।

 लेकिन पिछले करीब एक दशक से वहां कई तरह की उथल पुथल होती रही है।

 कई छोटी-बड़ी घटनाओं ने फ्रांस और उसकी राजधानी को प्रभावित किया है।

 आतंकवादी हमले की यह बड़ी घटना हमें सोचने पर मजबूर करती है कि यूरोप की धरती पर आतंकवाद कितनी व्यापकता से पसर गया है।

, भले ही आईएस ने इस हमले की जिम्मेदारी स्वीकार कर ली हो, लेकिन व्यापकता में देखें, तो आतंकवाद को किसी एक संगठन या धुरी से जोड़कर नहीं देखा जा सकता।

 कभी हम इसे अल कायदा की ताकत से जोड़कर देखते हैं, तो कभी तालिबान और इस्लाम के नाम पर लड़ने वाले बिखरे संगठनों से।

 अब उसे आईएस के निरंतर बढ़ते असर के जरिये देखा जा रहा है।

 इन सबके संगठन और तौर-तरीकों में फर्क हो सकता है, पर उनका इरादा कभी भटका नहीं है।

 वे इस्लामी राज्य की स्थापना पर यकीन रखते हैं।

, पर सच्चाई यह है कि अमेरिका और पश्चिमी देशों ने इस पूरे माजरे को समझने में शुरू से गलती की।

 भारत और कुछ दूसरे एशियाई देश लगातार चीखते-चिल्लाते रहे कि पश्चिम के मुल्क आतंकियों की शरणगाह न बनें।

 लेकिन तब अमेरिका और उसके पिट्ठू देशों की समझ में नहीं आ रहा था कि वे खतरा मोल ले रहे हैं।

 भारत से भी कश्मीरी अलगाववादी और खालिस्तान समर्थक यूरोप पहुंचे।

 भारत ने जब भी इस ओर चिंता जताई, तो पश्चिम की सरकारों ने इसकी अनदेखी की।

 कई बार तो उन्हें शह देने के पीछे यह धारणा बनाने की कोशिश की गई कि वे अपने देश में न्याय से वंचित हैं।

 ऐसे में, आतंक को यूरोप में पसरने का भरपूर मौका मिल गया।

 इसे कई तरह से देखा जा सकता है।

यूरोप में श्रमिकों की कमी एक बड़ी समस्या रही है।

 यूरोप के कल-कारखानों को चलाने के लिए बड़े स्तर पर लोगों की जरूरत रही है।

 रूस में भी श्रम शक्ति की भारी मांग रही है।

 श्रम शक्ति की इतनी बड़ी आपूर्ति एशिया से होती रही।

 आतंकवाद ने यहीं से अपनी पैठ बनाई।

 इनमें उन्हें उन लोगों तक पहुंचने में आसानी रही, जिन्हें वे प्रलोभन या इस्लाम के नारों पर अपनी ओर खींच सकते थे।

 आतंक यूरोप में कई तरह से पसरा।

 पर वहां उसकी जमीन तैयार करने में अमेरिका और यूरोपीय मुल्कों का हाथ रहा।

 आतंकियों के नेटवर्क, उनकी गतिविधियों, धन के स्रोत, आवाजाही, प्रचार आदि पर गौर नहीं किया गया।

 उन्हें यह मानकर संरक्षण दिया जाता रहा कि वे कभी एशियाई मुल्कों को नियंत्रण करने में उनके लिए औजार भी हो सकते हैं।

 पर अब जब वे पलट कर वार कर रहे हैं, तो यूरोप में उथल-पुथल मचना स्वाभाविक है।

 पहले न्यूयार्क, फिर पेरिस का आतंकी हादसा यह बताने के लिए काफी है कि आतंकवाद की जड़ें काफी गहरी हैं।

 आतंकवादियों का अपना एक तंत्र है।

 जिस यूरोप में वे पसर चुके हैं, वहां आसानी से उन्हें हथियार उपलब्ध हो जाते हैं।

, सिर्फ यूरोप नहीं, अमेरिका का रवैया भी इस मामले में आलोचना के लायक है।

 अमेरिका ने इराक में सैनिक भेजे, सीरिया के मामले को उलझाया, पर वह देख नहीं पाया कि सीरिया, इराक, पाकिस्तान आदि से जो लोग शरण लेने के लिए पश्चिम मुल्कों की ओर भाग रहे हैं, उनमें आतंकी संगठनों के लोग भी हैं।

 उन लोगों को यह एहसास कराया गया कि जिन मुल्कों में वे जा रहे हैं, वही उनके पतन के कारण हैं।

 इसी पृष्ठभूमि में आईएस ने जेहाद के नाम पर एक पूरा तंत्र खड़ा कर लिया है।

 वह यह माहौल बनाने की कोशिश में है कि यूरोप पर किसी भी हालत में फतह करनी है, सबसे पहले यूरोप के आंतरिक संगठन और अस्तित्व को ध्वस्त करना है।

, फ्रांस में जो कुछ हुआ, वह एकाएक नहीं हुआ।

 वहां छोटे-छोटे उपद्रव होते रहते हैं।

 लेकिन इतने बड़े हादसे के बाद तीखी प्रतिक्रिया होनी स्वाभाविक है।

 आतंकवादी संगठन ऐसी ही प्रतिक्रियाओं की ताक में रहते हैं।

 इन स्थितियों में मुस्लिम समुदाय में पश्चिम मुल्कों के प्रति घृणा का भाव जगाने में आसानी रहती है।

 इसलिए यह समझने की जरूरत है कि फ्रांस की घटना पर जितना कहा जाएगा, आतंकी संगठन उसमें अपने लिए उतनी ही संभावना भी टटोलेंगे।

 पेरिस की यह घटना केवल यूरोप को झकझोरने के लिए नहीं है, बल्कि मुस्लिम समुदाय को अपनी मंशा से जोड़ने के लिए भी है।

 आतंकी संगठनों ने अपने विस्तार के लिए नफरत को ही माध्यम माना है।

 वे हर चीज को आक्रामकता और हिंसा से प्राप्त करना चाहते हैं।

, पेरिस हमले के संदर्भ में भारत के लिए भी यह सबक है कि वह मुस्लिम या हिंदू शक्ति का ध्रुवीकरण न होने दे।

 ध्रुवीकरण चुनावों में भले ही सत्ता दिला दे, लेकिन इससे सामाजिक समरसता बिखरती है।

 अगर समाज में नफरत फैलेगा, तो यहां भी स्थिति बिगड़ते देर न लगेगी।

 वैसे भी हम मुंबई में हुए आतंकी हमले के भुक्तभोगी हैं।

,  , सौजन्य :- अमर उजाला,16.11.2015,अजय साहनी।

