कर्मचारियों का संघर्ष (दैनिक जागरण)।

पंजाब में सेहत, शिक्षा सहित करीब एक दर्जन विभागों के मुलाजिम अपनी मांगों को लेकर संघर्ष जारी रखे हुए हैं।

 मिनिस्टीरियल सर्विस यूनियन की हड़ताल तो बीस दिन से जारी है।

 जैसे-जैसे विधानसभा चुनाव नजदीक आ रहे हैं धरना-प्रदर्शनों का सिलसिला तेज हो गया है।

 संघर्षरत मुलाजिम किसी भी हद तक जाने की चेतावनी दे रहे हैं।

 बठिंडा में टंकी पर चढ़कर सोलह दिन से नौकरी पक्की करने की मांग कर रहे अध्यापक यूनियन के तीन अध्यापकों ने आत्मदाह की धमकी दी है।

 इन्हें एक सियासी दल ने भी समर्थन देने का आश्वासन दिया है।

 राज्य के करीब सात हजार कंप्यूटर अध्यापकों ने रुके वेतन के विरोध में सड़क पर उतरने का अल्टीमेटम दे दिया है।

 सेहत विभाग में तैनात क्लर्क अपनी मांगें मनवाने के लिए दस दिन से लगातार हड़ताल पर हैं।

 कुछ प्रदर्शनकारी इस दौरान गलत तरीका भी अपना रहे हैं।

 कुछ ही दिन पहले पटियाला में संघर्षरत नर्सिग यूनियन की प्रधान ने पुल पर से भाखड़ा नहर में छलांग दी थी।

 बड़ी मुश्किल से उसकी जान बचाई जा सकी।

 इस तरह का आत्मघाती कदम नहीं उठाया जाना चाहिए।

 दुर्भाग्य से कुछ राजनेता ऐसे मौकों पर भी राजनीति चमकाने पहुंच जाते हैं।

 किसी को समर्थन देने में कोई बुराई नहीं है लेकिन यह जरूर देखा जाना चाहिए कि इस समर्थन से उकसाने का काम तो नहीं किया जा रहा है।

 हर किसी को अभिव्यक्ति की आजादी है लेकिन इसके साथ ही उसकी कुछ जिम्मेदारी भी है।

 सेहत मुलाजिमों की हड़ताल से मेडिकल सर्टिफिकेट नहीं बन पा रहे हैं जिससे लोगों को काफी दिक्कत हो रही है।

 बठिंडा में तो काम न होने से गुस्साए लोगों ने सोमवार को सिविल अस्पताल के गेट पर धरना भी दिया।

 जरूरी काम न होने से जनता का गुस्सा बढ़ना स्वाभाविक है।

 ऐसे मामलों में सरकार को गंभीरता दिखानी चाहिए।

 विरोध प्रदर्शन करने वाले मुलाजिम कई बार रास्ता रोक देते हैं जिससे लंबा जाम लग जाता है।

 ट्रैफिक जाम के कारण कई बार लोगों की ट्रेन या फ्लाइट छूट जाती है, एंबुलेंस जाम में फंस जाती है।

 आमतौर पर यह देखने में आता है कि सरकार भी तभी गंभीरता दिखाती है जब कानून व्यवस्था बिगड़ने लगती है।

 महीनों तक मुलाजिम संगठन प्रदर्शन करते रहते हैं लेकिन उनकी मांगों पर विचार नहीं किया जाता है।

 जब चुनाव नजदीक आते हैं तो सरकार उनकी मांगें मान लेती है।

 ऐसे में मुलाजिमों को लगता है कि चुनाव नजदीक हैं और यही उचित समय है दबाव बनाने का।

 सरकार यदि समय रहते संघर्षरत मुलाजिम संगठनों की वाजिब मांगों को मान ले तो इस तरह के हालात पैदा ही नहीं होंगे।

 स्थानीय संपादकीय : पंजाब , सौजन्य – दैनिक जागरण, 22-11-2016.।

