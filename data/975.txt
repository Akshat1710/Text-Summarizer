मतदान से 3 दिन पूर्व बजट कहां तक उचित।

 (पत्रिका)।

अगले वित्तीय वर्ष के पहले दिन से ही कल्याणकारी योजनाओं पर खर्च शुरू करने की मंशा से सरकार ने वर्षों पुरानी परिपाटी खत्म कर इस बार एक फरवरी को आम बजट पेश करने का ऐलान किया है।

 सुप्रीम कोर्ट ने भी बजट टालने वाली याचिका की सुनवाई से इनकार कर दिया है।

 आचार संहिता लागू होने के बाद बजट पेश होने का विपक्षी दल विरोध कर रहे हैं।

 क्या सचमुच लोकलुभावन घोषणाएं पांच राज्यों के चुनाव नतीजों पर असर डाल सकती है।

 कितना उचित है यह कदम।

बड़ी बहस।

सरकार की कल्याणकारी घोषणाओं में बुराई क्या है।

(गोपालकृष्ण अग्रवाल )।

ऐेसा तो नहीं है कि सरकार ने बजट पेश करने की परंपरागत तिथि में ऐन पहले बदलाव किया है।

 बजट को अब तक के समय से पहले पेश करने की यह प्रक्रिया काफी समय पहले से चल रही थी।

 इसके पीछे मंशा भी यह रही है कि बजट पेश होने के बाद एक अप्रेल से शुरू होने वाले वित्तीय वर्ष के पहले सरकार की घोषणाओं के मुताबिक आवंटित बजट संबंधित विभागों के पास पहुंच जाए।

 अब तक यह होता था कि बजट पास करने की प्रक्रिया में देरी की वजह से आवंटित किया गई धनराशि समय पर नहीं पहुंच पाती थी।

 इसकी वजह से विकास योजनाओं के शुरू करने और इनके पूरे होने में देरी होती थी।

अब एक फरवरी को ही बजट पेश होने पर सरकार के पास पर्याप्त समय मिल जाएगा।

 जैसा कि मैंने बताया कि यह प्रक्रिया काफी समय से चल रही थी और सरकार ने बजट को फरवरी के अंत के बजाए पहले ही पेश करने के बारे में चुनाव आयोग को पहले बता भी दिया था।

 चुनाव आयोग ने चुनाव कार्यक्रम की घोषणा इसके बाद की है।

 वैसे भी जिस तरह से चरणों में मतदान कराया जा रहा है उसके चलते बीच में मतदान तिथियों का आना स्वाभाविक था।

इसे किसी पार्टी विशेष को चुनाव में फायदा पहुंचाने की मंशा से जोड़कर देखा जाना उचित नहीं कहा जा सकता।

 होना तो यह चाहिए कि बजट को परंपरागत समय से पहले पेश करने का स्वागत किया जाता।

 वैसे भी बजट पेश करना किसी भी सरकार का संवैधानिक दायित्व है और भारत सरकार इसी दायित्व की पालना कर रही है।

रेल बजट को आम बजट में समायोजित करने का काम भी सरकार की इसी मंशा का हिस्सा है ताकि सभी को बजट घोषणाओं के हिसाब से विकास कार्य शुरू करने का पूरा समय मिल सके।

 एक बात यह भी है कि बजट कब पेश किया जाए यह सरकार का अधिकार है।

 चुनाव आयोग के क्षेत्राधिकार में सिर्फ समय पर और निष्पक्ष चुनाव कराना होता है।

मतदान तिथियों के बीच बजट पेश होने का विपक्ष जो विरोध कर रहा है उसका कोई औचित्य नहीं है।

 कोई भी सरकार जनकल्याण के काम करने के लिए ही होती है।

 ऐसे में स्वाभाविक है कि वह जनता के हितों से जुड़े हुए काम करती है।

 विपक्ष को डर है कि चुनाव में लोकलुभावन घोषणाओं के जरिए मतदाताओं को केन्द्र में सत्तारूढ़ पार्टी को फायदा मिल सकता है।

सरकार वैसे कोई भी अच्छा काम इसलिए करती है ताकि जनता के बीच उसके कामकाज का संदेश बेहतर जाए।

 हां, बजट घोषणाओं का साइड इफैक्ट हो सकता है लेकिन इसमें भला गलत क्या है।

 क्या कुछ कठोर फैसलों की घोषणाएं करने का नुकसान नहीं हो सकता।

 जो लोग सरकार के इस जनहितकारी फैसले का विरोध कर रहे हैं वे सिर्फ विरोध के लिए ही विरोध कर रहे हैं।

 उनके पास अपनी बात कहने का उनके पास कोई ठोस आधार नहीं है।

दांव पर है चुनाव आयोग की विश्वसनीयता (अतुल कुमार ‘अंजान’)।

विधानसभा चुनाव से मात्र तीन दिन पहले बजट पेश करना संसदीय मर्यादाओं के विपरीत है।

 वर्ष 2012 में जब उत्तरप्रदेश सहित पांच राज्यों में फरवरी-मार्च में विधानसभा चुनाव हो रहे थे, तब भी यह प्रश्न उठा था तो उस वक्त भारतीय जनता पार्टी ने काफी हंगामा किया था और चुनाव आयोग को इस बारे में शिकायत की थी।

 तब तत्कालीन यूपीए सरकार ने पूर्व घोषित 1 मार्च के स्थान पर 16 मार्च को बजट पेश किया था।

 अब वही भाजपा है और उसके नेतृत्व वाली एनडीए सरकार वही कार्य कर रही है जिसका उसने 2012 में विरोध किया था।

 यह भाजपा के दोहरे चेहरे को उजागर करता है।

प्रधानमंत्री नरेंद्र मोदी ने लखनऊ में 2 जनवरी को रैली की जिसमें 64 हजार बस, 1.9 लाख चौपहिया वाहनों की मदद से भीड़ जुटाई गई।

 चुनाव आयोग ने 4 जनवरी को चुनाव तारीखों का ऐलान किया।

 तो क्या यह माना जाए कि चुनाव आयोग प्रधानमंत्री की रैली का इंतजार कर रहा था।

 कई राज्यों में 12 जनवरी तक मतदाता सूची तैयार की जा रही है।

सूची के तैयार होने के बाद उसका पुनरीक्षण होगा।

 उत्तरप्रदेश विधानसभा का कार्यकाल 26 मई तक का है और आयोग ने अन्य राज्यों के साथ चुनाव कराने के लिए उत्तरप्रदेश के लिए भी करीब 5 माह पहले ही चुनाव की तिथि का ऐलान कर दिया।

 इससे तो सरकार का कार्यकाल ही घटकर रह गया है।

चुनाव आयोग किसी सरकार का कार्यकाल कैसे कम कर सकता है।

 पंजाब और उत्तराखंड की विधानसभाओं का कार्यकाल मार्च में समाप्त हो रहा है तो सिर्फ इसलिए उत्तरप्रदेश जैसे बड़े राज्य के चुनाव पहले कराएं जाएं।

 हमने बजट को पेश करने की तारीख को लेकर चुनाव आयोग को शिकायत की है।

चुनाव आयोग ने पर्चों, गाडिय़ों और चुनाव सभाओं के वीडियो दिखाने के नियम बनाए हैं तो फिर ऐसे में बजट कैसे पेश किया जा सकता है।

 ये तो चुनाव आचार संहिता का उल्लंघन है क्योंकि बजट घोषणाओं के माध्यम से वोटर को प्रभावित किया जा सकता है।

 मतदाता को किसी प्रकार का प्रलोभन या झांसा देकर वोट लेने से रोकना आयोग का कार्य है।

भारत का चुनाव आयोग दुनिया का सबसे बड़ा चुनाव आयोग माना जाता है और आज इसकी विश्वसनीयता पर प्रश्न आ खड़ा हुआ है।

 बजट को लेकर आयोग को सरकार को निर्देश देने चाहिए कि इसे बाद में पेश किया जाना चाहिए जिससे की मतदाताओं प्रभावित किए बिना चुनाव संपन्न किए जा सकें।

इससे चुनाव आयोग की विश्वनीयता और निष्पक्षता बनी रहेगी।

 यदि चुनाव आयोग सरकार को 1 फरवरी को बजट पेश करने की इजाजत दे देता है तो यह चुनाव आयोग की विश्वसनीयता पर प्रश्न चिन्ह तो लगाएगा ही साथ ही देश की जनता की नजर में कई सवाल छोड़ देगा।

, सौजन्य – पत्रिका।

