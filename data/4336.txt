कहां जा रही है अर्थव्यवस्‍था (अमर उजाला)।

वर्ष 2014 के मध्य में राजग के सत्ता में आने के कुछ महीनों बाद वित्त मंत्री अरुण जेटली ने सार्वजनिक रूप से घोषणा करते हुए कहा था, अर्थव्यवस्‍था अपने निचले स्तर से बाहर निकल आई है और आगामी वित्त वर्ष में यह उच्च वृद्धि दर हासिल करने के लिए तैयार है।

 2015-16 के आर्थिक सर्वे एवं बजट में ऐसी ही उम्मीद जाहिर की गई थी और दावा किया गया था कि विकास दर चालू वित्त वर्ष में 8.5 प्रतिशत की दर तक पहुंच सकती है।

 लेकिन वित्त मंत्रालय द्वारा हाल ही में जारी अर्द्धवार्षिक समीक्षा में आर्थिक विकास दर के प्रति निराशा जताई गई है; जो बताती है कि विकास दर पिछले वित्त वर्ष की तुलना में कम रहेगी।

 यानी अर्थव्यवस्था तलहटी से बाहर नहीं आई है, जैसा कि वित्त मंत्री ने दावा किया था।

 तो फिर सच्चाई क्या है।

, कुछ समय पहले ब्याज दर में आधा फीसदी की कटौती के बाद रिजर्व बैंक के गवर्नर रघुराम राजन ने एक साक्षात्कार में कहा, कारोबार की जमीनी स्थिति उस तरह की नहीं है, जैसा कि सात प्रतिशत से अधिक की विकास दर में दावा किया जा रहा है।

 रिजर्व बैंक के गवर्नर अगर यह बात कहते हैं, तो इसे गंभीरता से लेने की जरूरत है।

 यही नहीं, अर्द्धवार्षिक समीक्षा में जीडीपी के आंकड़ों पर संदेह की चर्चा भी हुई है, जिससे आकंड़ों के साथ छेड़छाड़ की आशंका भी जुड़ी है।

, मुख्य आर्थिक सलाहकार डॉ. अरविंद सुब्रमण्यम के अनुसार, ′आंकड़े तैयार करने में जो प्रक्रिया एवं संस्‍थाएं शामिल थीं, वे पूरी तरह स्वतंत्र थीं।

 सभी मामलों पर निर्णय लेने में राष्ट्रीय लेखा सांख्यिकी सलाहकार समिति की भूमिका सबसे अहम थी।

 जबकि राष्ट्रीय सांख्यिकी आयोग (एनएससी) मध्यस्‍थ की भूमिका में था।

 इन दोनों संस्‍थाओं का स्वरूप विभिन्न सरकारों के कार्यकाल में भी स्थिर बना रहा है।

 ऐसे में आंकड़ों के साथ छेड़छाड़ की बात निरर्थक है।

′ मैं डॉ. सुब्रमण्यम की बात से सहमत हूं कि जीडीपी के आंकड़ों में जानबूझकर छेड़छाड़ नहीं की गई है।

 जीडीपी में 60 फीसदी हिस्सेदारी वाले भारत के सर्विस सेक्टर जैसे विस्तृत क्षेत्रों के आंकड़े इकट्ठा करने और उसकी प्रस्तुति की अपनी व्यावहारिक दिक्कतें हो सकती हैं।

 अगर कुछ आंकड़ों में खामियां भी हैं, तो भी उससे आर्थिक गतिविधियों, ट्रेंड और उसकी दिशा का अंदाजा लगाया जा सकता है।

 अर्द्धवार्षिक समीक्षा के आंकड़ों के मुताबिक, जीडीपी की सांकेतिक वृद्धि दर चिंताजनक है।

 इसके मुताबिक, 2014-15 में जीडीपी की सांकेतिक वृद्धि दर 13.5 प्रतिशत थी।

 2015-16 की पहली छमाही में यह लुढ़क कर महज 7.4 प्रतिशत पर आ गई।

, सर्वे के मुताबिक, सांकेतिक जीडीपी में ऐसी नाटकीय गिरावट से कॉरपोरेट की आय में भी कमी आती है।

 इससे भविष्य में कंपनियों के निवेश पर असर पड़ता है।

 कारोबार की स्थिति जब ठीक नहीं होती, तो इसका असर कर्मचारियों पर भी पड़ता है।

 ऐसे में कर्मचारियों पर न केवल छंटनी का डर मंडराने लगता है, बल्कि वेतन में बढ़ोतरी भी रुक जाती है।

 संगठित निजी क्षेत्र में छंटनी की मार सबसे ज्यादा पड़ी है।

 इसका असर मांग पर भी पड़ता है।

 इससे असंगठित क्षेत्र भी बुरी तरह प्रभावित होता है, खासतौर पर ग्रामीण इलाकों में मांग तेजी से कम हो जाती है।

 ऐसे में, सहज अंदाजा लगाया जा सकता है कि कृषि भी इससे प्रभावित हुए बिना नहीं रह पाएगी।

 सूखा, बेमौसम बरसात और कृषि उत्पादों के लागत मूल्य को बमुश्किल पूरा करने वाले न्यूनतम समर्थन मूल्य के कारण किसान सबसे ज्यादा प्रभावित होते हैं।

, इस साल कृषि क्षेत्र की आय में वृद्धि ऋणात्मक हो सकती है और इससे जुड़ी सेवाएं भी प्रभावित हो सकती हैं।

 कृषि उत्पादन का संबंध वैश्विक कीमतों से भी जुड़ा है।

 मैन्यूफैक्चरिंग सेक्टर की विभिन्न कमोडिटीज समेत कृषि उत्पादों से जुड़ी महंगाई कम करने के प्रयासों को झटका लग सकता है।

 एक उदाहरण से इसे आसानी से समझ सकते हैं।

 ग्रामीण गुजरात में किसानों को प्रति क्विंटल कपास पर 2012 में सात हजार रुपये मिल रहे थे।

 इस साल उन्हें महज चार हजार रुपये मिले, जिससे उत्पादन लागत भी मिल पाना मुश्किल है।

 इसका असर गुजरात के पंचायत चुनाव में भी देखने को मिला है, जहां भाजपा को पिछले 12 साल में पहली बार 80 प्रतिशत जिला पंचायतों में हार का सामना करना पड़ा है।

, कृषि अर्थशास्‍त्री डॉ. अशोक गुलाटी के मुताबिक ऐसी कहानी दूसरे कृषि उत्पादों की भी है, जहां न्यूनतम समर्थन मूल्य से लागत भी नहीं मिल पाती।

 अर्द्धवार्षिक समीक्षा के आंकड़ों पर गौर करें, तो अर्थव्यवस्‍था में उस तरह की सुधार की गुंजाइश कम ही लगती है, जैसी उम्मीद इस वित्त वर्ष के आरंभ में की गई थी।

 रेल मंत्री सुरेश प्रभु ने इस स्तंभकार को बताया कि अर्थव्यवस्था पर सीधा प्रभाव डालने वाली माल भाड़े से होने वाली प्राप्तियां उनके खुद के अनुमान से कम हैं।

 वह कहते हैं, हमने माल भाड़े से होने वाले राजस्व में 10 फीसदी की बढ़ोतरी की उम्मीद थी, लेकिन अभी तक स्थिति अच्छी नहीं है।

, हाल ही में वित्त मंत्री ने कहा, ′भारत उभरती हुई अन्य अर्थव्यवस्‍थाओं के मुकाबले बेहतर स्थिति में है।

 यह वक्त संतोष व्यक्त करने का नहीं है, जबकि भारत की 60 प्रतिशत ग्रामीण आबादी बदतर हालात में बसर कर रही है।

 ऐसी अर्थव्यवस्‍था के बारे में आप क्या कहेंगे, जहां तेज गर्मी के मौसम में भी बिजली की खपत कुल क्षमता का महज 55 प्रतिशत हो पाती है।

 कुछ लोग कहते हैं कि गरीब लोग बिजली के बिना रहना चाहते हैं, क्योंकि वे इसकी कीमत चुकाने में असमर्थ हैं।

 वास्तव में अर्थव्यवस्‍था की जटिलताएं नॉर्थ ब्लॉक में बैठे कई विशेषज्ञों की समझ से भी परे लगती हैं।

 इसके बावजूद खबर यह भी है कि प्रधानमंत्री मोदी और वित्त मंत्री जेटली का फोकस 2016-17 के बजट में कृषि अर्थव्यवस्‍था के साथ-साथ असंगठित क्षेत्र में सामाजिक सुरक्षा की बेहतरी के लिए रहेगा।

 राज्य एवं पंचायत चुनावों में हार के बाद भाजपा के खेमे में खलबली मची है।

 ऐसा लगता है कि वर्ष 2016 में राजग का आर्थिक प्रबंधन ‘फायर फाइटिंग मोड’ में रहेगा।

,  , सौजन्य :- अमर उजाला,2.01.2016,एम के वेणु।

