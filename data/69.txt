भारत व पाकिस्तान के बीच कायम रहे राजनयिक रिश्ते (दैनिक जागरण)।

उड़ी पर आतंकी हमले और उसके बाद हुई सर्जिकल स्ट्राइक से भारत-पाक रिश्तों में ढलान का जो सिलसिला शुरू हुआ है वह अब राजनयिकों को वापस बुलाने तक जा सकता है, ऐसी आशंकाएं व्यक्त की जा रही हैं।

 पाकिस्तानी मीडिया में प्रकाशित यह खबरें भारतीय राजनीतिक दल शिवसेना की इस मांग के साथ इत्तेफाक भी करती हैं कि भारत को पाकिस्तान में अपना उच्चायोग बंद कर देना चाहिए।

 पहली बात तो यह कि दोनों देशों के विवेकवान लोगों को ऐसी कार्रवाई होने नहीं देनी चाहिए, क्योंकि इसके बाद युद्ध विराम और आतंकी गतिविधियों में कमी आने की बजाय तेजी आने की ही आशंका है।

राजनयिकों को बुलाए जाने के बारे में भारत ने अभी तक कोई एलान नहीं किया है और न ही पाकिस्तान की तरफ से ऐसा कुछ कहा गया है, लेकिन पाकिस्तानी उच्चायोग में तैनात मेहमूद अख्तर के जासूसी में पकड़े जाने के बाद राजनयिकों को वापस भेजने का सिलसिला रुक नहीं रहा है।

 अगर भारत ने अख्तर के साथ कुछ अन्य पाक अधिकारियों पर जासूसी का आरोप लगाते हुए उन्हें वापस जाने को कहा तो पाकिस्तान ने भी भारत के उच्चायोग से आठ अधिकारी निकाल दिए हैं।

 जहां भारत में यह आरोप लगाए जा रहें कि आईएसआई के एजेंट यहां बड़े पैमाने पर सक्रिय हैं वहीं पाकिस्तान में आईबी और रॉ पर ऐसे आरोप लग रहे हंै।

 इस बीच पाकिस्तानी सीनेट के पैनल ने यह प्रस्ताव पारित किया है कि भारत के प्रधानमंत्री नरेंद्र मोदी, राष्ट्रीय स्वयं सेवक संघ के खिलाफ खूब प्रचार करना चाहिए और भारत में विभिन्न धर्मों के लोगों के बीच टकराव बढ़ाना चाहिए।

 इन घटनाओं को सिर्फ भावुकता और आवेश में देखने की बजाय दोनों देशों के शासक दलों की मजबूरियों और नीतियों के संदर्भ में भी देखा जाना चाहिए।

जहां पाकिस्तान में प्रधानमंत्री नवाज शरीफ पनामा लीक के मामले में फंसने और जांच की मंजूरी मिलने के बाद पूरी तरह घिर गए हैं और अपने तख्तापलट का इंतजार कर रहे हैं, वहीं भारत में नरेंद्र मोदी के सामने अच्छे दिन न ला पाने की नाकामी है।

 दोनों तरफ की इस राजनीति के बावजूद सीमा और देश की सुरक्षा के मसले से इनकार नहीं किया जा सकता, लेकिन उनका हल सही तरीके से नहीं किया जा रहा है।

 राजनयिक मामलों में भी वियना संधि का पालन कर कई दिक्कतें दूर की जा सकती हैं पर उसके लिए दोनों देशों में संयम और विवेक की बहाली जरूरी है।

