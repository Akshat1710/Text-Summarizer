बजट सत्र से उम्मीदें  (दैनिक जागरण )।

संसद के बजट सत्र की घोषणा हो चुकी है।

 बजट सत्र 23 फरवरी से शुरू होगा।

 संसदीय मामलों केमंत्री वेंकैया नायडू ने कहा है कि उम्मीद है कि बजट सत्र सकारात्मक होगा और देश को विकास के पथ पर आगे ले जाने में सहायक होगा।

 देश की जनता और सभी पार्टियों के संसद सदस्य भी यही चाहते हैं।

 दुर्भाग्य से हर बार सरकार की ओर से इसी तरह की घोषणा आरंभ में की जाती है, लेकिन अंतत: नतीजा नकारात्मक ही होता है।

 सरकार विभिन्न माध्यमों से जनता के बीच यह प्रचारित करती है कि संसदीय अवरोध की वजह विपक्षी पार्टियां हैं, लेकिन सवाल यह है कि क्या सरकार अपने दायित्वों और वादों को पूरा कर पा रही है।

 संसदीय लोकतंत्र की सफलता की पहली शर्त होती है, सबकी सुनना।

 क्या यह सरकार सबकी सुनती है।

 स्वयं भाजपा सांसद या सहयोगी दलों के सांसद इस समस्या से प्रभावित हैं।

 कीर्ति आजाद का उदाहरण हाल में देश भर में देखा सुना गया।

 इससे क्या यह प्रमाणित नहीं होता कि जनतंत्र के इस मंदिर में जनतंत्र की भावना का गला घोंटा जा रहा है।

 यदि भाजपा सरकार वास्तव में जनतंत्र का सम्मान करती है और संसदीय लोकतंत्र में भरोसा रखती है तो फिर उसे जनता के मनोभावों को सुनना ही होगा।

, जनता के बीच अपनी बात पहुंचाने के लिए सत्ता के पास तमाम संसाधन होते हैं, जबकि विपक्ष को अपनी बात रखने के अवसर सीमित हो जाते हैं।

 ऐसे में अपनी बात रखने और जनता के अल्प समूहों का प्रतिनिधि होने के नाते सदन में वह अपनी बात रखना चाहता है।

 यदि इसे भी राजनीति की भाषा समझा जाए और उसी भाषा में जवाब दिया जाए तो लोकतंत्र का यह स्वरूप बेरंग हो जाएगा।

 लोकसभा चुनाव के वक्त मोदी सरकार के नाम पर वोट मांगे गए तो क्या उससे जवाब मांगना गलत है।

 क्या ललित मोदी प्रकरण में मोदी से वक्तव्य की उम्मीद करना गैर लोकतांत्रिक है।

 क्या व्यापम जैसी घटना और देश की सुरक्षा के लिए आवाज उठाना अलोकतांत्रिक है।

 क्या असहिष्णुता पर प्रधानमंत्री के जवाब या विचार की मांग गैर लोकतांत्रिक है।

 क्या सूखे से पीड़ित जनता के हक की मांग, महंगाई और किसान के मुद्दे उठाना अलोकतांत्रिक है।

 कांग्रेस का मानना है कि देश में मन की बात से ज्यादा काम की बात करने की जरूरत है।

 संसदीय लोकतंत्र की सबसे अधिक उपेक्षा तो भाजपा के नेताओं की तरफ से की गई है।

 जब जनता के प्रतिनिधि चाहते थे कि प्रधानमंत्री संसद में वक्तव्य दें तब भी वह विदेश दौरे पर निकल पड़ते थे।

 राजनीति में आरोपों का जवाब आरोपों से दिया जाना सबसे आसान काम माना जाता है।

 अगर भाजपा को जनता ने चुन कर सरकार में भेजा है तो उसका आचरण जनता के प्रति जवाबदेही पूर्ण होना चाहिए न कि विपक्ष पर आरोप लगाकर अपनी श्रेष्ठता सिद्ध करना।

 जब आप सत्ता में होते हैं तो जनता यह जानना चाहती है कि अनियमितताओं, भ्रष्टाचार और अन्य समस्याओं के प्रति सरकार क्या कदम उठा रही है।

 जनता यह जानना नहीं चाहती कि पूर्ववर्ती सरकार ने क्या किया था।

, संसद के मानसून सत्र को इतिहास के उन खंडों में शामिल किया जाएगा जब आरोपों और आरोपों से भागने की प्रक्रिया ने विधायी कार्यो को अवरुद्ध किया।

 इस सत्र के दयनीय प्रदर्शन का अंदाजा इसी से लगाया जा सकता है कि यह पिछले 15 वर्षो के इतिहास में सबसे कम उत्पादक रहा।

 ऐसा अकेले लोकसभा में ही नहीं हुआ, बल्कि राज्यसभा में भी हुआ।

 राज्यसभा में कुल समय का महज एक प्रतिशत विधायी कामकाज हो पाया।

 लोकसभा में भी केवल चार बिल ही पारित हो सके।

 इस अवरोध का कारण कांग्रेस को बताते हुए भाजपा काफी आनंदित हो रही है, जबकि कांग्रेस के सहयोग के कारण ही पिछले वर्ष का बजट सत्र 15 वर्षो में सबसे अधिक उत्पादक रहा था।

 वह भी इसलिए संभव हो सका, क्योंकि कांग्रेस के नेता राष्ट्रीय हितों को अहम मानते हैं।

, विकास का असली निर्धारक विकेंद्रीकरण है।

 देश में स्थानीय स्वशासन की नींव कांग्रेस की देन है, लेकिन भाजपा सरकार के काल में अब हर मुद्दे पर मनमर्जी चलने लगी है।

 न केवल नीतियों, बल्कि प्रशासनिक कार्यो में भी भाजपा का रवैया कुछ ऐसा ही है।

 मोदी सरकार में मंत्रियों की भूमिका काफी सीमित हो गई है।

 भूमि अधिग्रहण बिल के मुद्दे पर पूरे देश ने यह देखा कि कैसे यह सरकार बार-बार अध्यादेश के रूप में उसे गरीब जनता और किसान पर थोपना चाह रही थी।

 ऐसा लग रहा था कि यह सरकार संसदीय प्रणाली से नहीं, बल्कि किसी और शक्ति के दवाब में काम कर रही हो।

 सरकार की कथनी और करनी में भारी अंतर है।

 सरकार में आने से पहले मोदी जी लगातार अपनी प्रत्येक रैली में संप्रग सरकार की यह कहकर आलोचना करते रहे कि सरकार पाकिस्तान का माकूल जवाब देने में सक्षम नहीं है।

 सत्ता में आने के बाद भाजपा ने कश्मीर में सत्ता के लिए पीडीपी से गठबंधन भी कर लिया जिसे अलगाववादियों का समर्थन प्राप्त है।

 सरहद पर पाकिस्तान की ओर से लगातार की जा रही गोलीबारी और आतंकवाद से देश लगातार छलनी हो रहा है।

, काले धन के मुद्दे पर देखें तो भाजपा सरकार की दोहरी नीति सामने दिख रही है।

 सत्ता में आने से पूर्व नरेंद्र मोदी समेत तमाम भाजपा नेताओं ने वादा किया था कि 100 दिन के अंदर काला धन लाएंगे, लेकिन सत्ता में आने के बाद प्रधानमंत्री ने मन की बात कार्यक्रम में बताया कि उन्हें नहीं पता कि देश का कितना काला धन विदेशों में है।

 काले धन के मुद्दे पर आज उन सभी नेताओं के सुर बदलते नजर आ रहे हैं जो पहले इस मसले पर बढ़-चढ़ कर बात किया करते थे।

 सरकार चलाने का मंत्र है सबकी बात सुनो, अच्छे विचारों पर ध्यान दो और विपक्ष से सार्थक और विश्वासपूर्ण संवाद स्थापित करो।

 पिछली सरकार में गलतियां तलाशने के बजाय खुद को बेहतर करो।

 यदि ऐसा करने में मोदी सरकार समर्थ होती है तो निश्चित ही संसदीय गतिरोध दूर हो सकता है।

,  , सौजन्य :- दैनिक जागरण ,11.02.2016,राजीव सातव (लोकसभा सदस्य और कांग्रेस के प्रवक्ता हैं)।

