बदलाव थामेगा कांग्रेसी सिकुड़न (दैनिक ट्रिब्यून)।

उत्तर प्रदेश और उत्तराखंड विधानसभा चुनावों में कांग्रेस के खराब प्रदर्शन पर राहुल गांधी ने भले ही इसे पार्टी की आगामी संभावनाओं में मामूली असर बताकर बच निकलने की कोशिश की है लेकिन लगातार हो रही पराजयों को नजरअंदाज नहीं किया जा सकता।

 नतीजों के फौरन बाद दल के उपाध्यक्ष और अन्य कांग्रेसी नेताओं ने मेडिकल शब्दावली का प्रयोग करते हुए पार्टी में सर्जरी करने की बात कही है, जिसमें राहुल ने संगठनात्मक ढांचे में तो अन्य ने दल के विभिन्न अंगों का पुनः संयोजन करने की बात कही है।

मूल प्रश्न यह है कि यह कांट-छांट आखिर करेगा कौन और किस-किस अंग पर की जाएगी।

 लेकिन जो करंट अब तक दौड़ जाना चाहिए था वह नहीं हुआ क्योंकि लगभग सभी कांग्रेसी नेताओं ने एक सुर में चुनावी पराजय के लिए जाना-पहचाना पुराना इल्जाम दोहराया और वह है ‘राहुल की मंडली’ अपने बनाए खोल में जीती है और राज्यों की चुनावी रणनीति में अपने अनाड़ीपन से सारा गुड़-गोबर कर देती है।

 यह तथ्य कि भाजपा कम विधायक होने के बावजूद गोवा ले उड़ी है और मणिपुर भी पार्टी की झोली में जा गिरा है क्योंकि कांग्रेसी नेताओं की करतूतें इस कदर उघड़ी थीं कि छुपाए नहीं छुप पाईं।

एस. निहाल सिंह।

एस. निहाल सिंह।

कांग्रेस अपना वजूद कैसे बचाए रख सकती है, यूं तो इस समस्या को समझना आसान है लेकिन फिर भी दीगर पार्टी नेताओं के दिमाग में यह बात नहीं घुस रही।

 उस कहानी की तरह जिसमें सबको साफ पता था कि राजा नग्न है फिर भी प्रजा को ‘पोशाक’ की तारीफ के कसीदे पढ़ने पड़े थे, उसी तरह कांग्रेस परिवारवाद पर आश्रित है।

 हालांकि यह सिद्ध हो चुका है कि राहुल गांधी में राजनीतिक चातुर्य की कमी है तथापि डर यही है कि यदि दल का नेतृत्व गांधी परिवार के किसी व्यक्ति ने ना किया तो बची-खुची कांग्रेस भी टुकड़ों में बंट जाएगी।

सवाल है कि अब कांग्रेस का क्या बनेगा।

 क्या वह इस मझधार से पार निकल पाएगी या फिर डूब जाएगी।

 स्वतंत्रता संग्राम में कांग्रेस ने जिस तरह विशिष्ट भूमिका निभाई थी और आजादी उपरांत देश को अपना वजूद बचाने के दौरान जिन समस्याओं से जूझना पड़ा था, उनसे पार पाने में जिस तरह वह सफल रही थी, उसके चलते आज भी लोगों के मन में दल के प्रति काफी सहानुभूति है।

 कांग्रेस के विकल्प के रूप में खुद को पेश करने वाली भाजपा को लेकर पेच यह है कि वह देश को संकीर्ण राष्ट्रवाद वाले रूप में ढालना चाहती है।

 उसने पहले ही इतिहास को अपने हिसाब से लिखवाना शुरू कर दिया है और उसके मातहत विभाग देश को दरपेश जरूरी समस्याओं पर ध्यान केंद्रित करने की बजाय किंवदंती के अनुसार विलुप्त हुई सरस्वती नदी को ढूंढ़ने में ज्यादा ऊर्जा खर्च कर रहे हैं।

गिरती सेहत के मद्देनजर सोनिया गांधी इस स्थिति में नहीं हैं कि वे राज्यों में मुख्य प्रचारक के तौर पर सक्रिय रह सकें, हालांकि इससे पहले उन्होंने डॉ. मनमोहन सिंह के नेतृत्व में 10 वर्षों तक चली गठबंधन सरकार को बनाने में काफी महत्वपूर्ण भूमिका निभाई थी।

 उनके लिए बेहतर यह होगा कि अपनी पार्टी के हित में वे इसका नेतृत्व किसी योग्य और गतिशील व्यक्ति को सौंपकर दल की थाती को आगे बढ़ाएं ताकि उनका पुत्र राहुल गांधी राजनीति से दूर जिंदगी अपने हिसाब से जी सके।

इसमें कोई शक नहीं कि कांग्रेस अध्यक्ष के लिए उसी वंशवाद का ढांचा तोड़ना काफी कष्टप्रद रहेगा, जिसको जिलाए रखने की खातिर उन्होंने अपनी जिंदगी के बहुत से बेहतरीन वर्ष दिए हैं।

 लेकिन यदि उनके लिए अपनी पार्टी का भविष्य पुत्रमोह से ज्यादा महत्वपूर्ण है तो उन्हें यह कड़वा घूंट पीना ही होगा और किसी नए काबिल नेता को मौका देना होगा कि वह नए परिवेश के मुताबिक इस दल का नूतन प्रारूप बना सके।

 हालांकि सांत्वना के रूप में पंजाब में सत्ता कांग्रेस के हाथ आई है परंतु यह साफ है कि वहां भी अत्यधिक जीवट वाली आम आदमी पार्टी सैद्धांतिक युद्ध में कांग्रेस को घेरकर पछाड़ने में कोई कोर कसर नहीं छोड़ने वाली है।

जिस तरह की मायूसी आज पुराने कांग्रेसी नेताओं में साफ दिखाई दे रही है, उससे इस बात की संभावना कम ही है कि क्षेत्रीय स्तर पर कार्यकर्ता फिर से अपनी खोई जगह पाने की हिम्मत जुटा पाएंगे।

 कांग्रेस की भीड़ जुटाने और समर्थन प्राप्त करने की सफलता राज्यों में मजबूत क्षेत्रीय नेताओं की काबिलियत पर आधारित रही है जो हाईकमान के प्रति वफादार हुआ करते थे।

राजनीति में विधायकों की खरीद-फरोख्त कोई नई बात नहीं है और कई सालों तक इसमें महारत पाने के बाद कांग्रेस ने इसे एक कला के रूप में विकसित कर दिया था।

 इसका सबसे बढ़िया उदाहरण केंद्र में पीवी नरसिम्हा राव के प्रधानमंत्रित्व के रूप में देखने को मिला था।

 भाजपा ने तो केवल यही किया है कि उसने इंदिरा गांधी के खरीदो-फरोख्त वाले सबक को उधार लेते हुए गोवा और मणिपुर की अल्पसंख्यक सरकारों को सत्तासीन करवा दिया है।

कांग्रेस माने कि वह अब नये राजनीतिक माहौल वाले भारत में जी रही है, जिसमें इंदिरा गांधी की चालों से सबक लेते हुए एक दृढ़ निश्चयी नेता (नरेंद्र मोदी) ने गरीबों की भलाई को मुख्य बिंदु बना रखा है।

 जो आधुनिक तकनीक को माध्यम बना रहा है ताकि देश में एकल-व्यक्ति आधारित शासन कायम किया जा सके।

 फिर भी सोनिया गांधी अवश्य इस मुख्य दुविधा पर विचार कर रही होंगी कि परिवार के किसी सदस्य को नेतृत्व दिए बिना पार्टी फिर से अपनी खोई आभा कैसे पा सकेगी।

 यूं तो राहुल की जगह प्रियंका को लाने का जुमला यदा-कदा उछलता रहता है।

 बिना शक भाई के मुकाबले प्रियंका में राजनीतिक समझ ज्यादा है और उनमें यह कला भी है कि आम आदमी से संवाद कैसे बनाया जाता है, यह काबिलियत सभी लोगों को खूब भाती है, लेकिन उनके ऊपर एक विवादग्रस्त पति को संभालने का जिम्मा पहले से ही है।

यह भी सही है कि परिवार से बाहर वाले किसी व्यक्ति को नेतृत्व देने के जिक्र भर से ही पार्टी के नेताओं के बीच सिर-फुटौव्वल की नौबत आ जाएगी क्योंकि उनमें से हरेक की यही इच्छा होगी कि शीर्ष पद उसे मिले।

 वास्तव में नये नेतृत्व का मतलब होगा, उन पुराने पड़ चुके पार्टी नेताओं को थोक के हिसाब से हटाना, जो भागदौड़ करने की बजाय एक जगह बैठकर नेतागिरी करना ज्यादा पसंद करते हैं।

उधर, भारत को अपने मुताबिक ढालने की खातिर जो कुछ तैयारी भाजपा कर रही है वह दुनियाभर में इन दिनों चल रहे उस लोकलुभावन चलन की तर्ज पर है, जिसमें संकीर्ण राष्ट्रवाद और दक्षिणपंथ की तरफ झुकाव हो चला है।

 अभी भी समय है कि नेहरू-काल के दौरान जो लोकभलाई वाला ‘समाजवादी समाज बनाने’ का नारा कांग्रेस का हुआ करता था और जिसकी वजह से उसे लोगों का भारी समर्थन प्राप्त हुआ करता था, उसे फिर से अपनाकर यह पार्टी अपना पुनरुद्धार कर सकती है।

 इसे एक नया आकर्षक नाम देने का काम नारा-माहिर-विशेषज्ञों को दिया जा सकता है।

संक्षेप में कहें तो सोनिया गांधी के लिए अब समय आ गया है कि वे साहसिक निर्णय लें।

 अगर उनके दिल में पार्टी का हित परिवार से ऊपर है, और जैसा कि होना भी चाहिए, तो उनकी तरजीह दल को नेतृत्व देने में सक्षम एक नये युवा नेता के लिए रास्ता बनाने में होनी चाहिए।

, सौजन्य- दैनिक ट्रिब्यून।

