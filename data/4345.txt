छुट्टियों में काम (नवभारत टाइम्स)।

न्यायपालिका की यह पहल बेहद महत्वपूर्ण है।

 इस बार गर्मी की छुट्टियों में भी सुप्रीम कोर्ट के पांच जजों की तीन बेंच नियमित रूप से काम करेंगी।

 इस दौरान वह संवैधानिक महत्व से जुड़े तीन मामलों की सुनवाई कर उन्हें निपटाने का प्रयास करेंगी।

, चीफ जस्टिस जेएस खेहर और न्यायमूर्ति डीवाई चंद्रचूड़ की पीठ ने कहा कि कई लंबित मामलों से लोगों की ‘भावनाएं’ जुड़ी हैं जिनके लिए विस्तृत सुनवाई की आवश्यकता है।

 चीफ जस्टिस ने तो यहां तक कहा कि अगर वकील राजी हों तो कोर्ट मामले की सुनवाई के दौरान पड़ने वाले शनिवार और रविवार को भी काम करने को तैयार है।

 अभी तक गर्मी की छुट्टियों में दो जजों की एक बेंच उपलब्ध होती थी जो कुछ मामलों की सुनवाई करती थी लेकिन इस साल की गर्मियों में कई जज अपनी छुट्टी का अधिकतर हिस्सा मामलों की सुनवाई में निकाल देंगे।

, जजों की छुट्टियों को लेकर अक्सर सवाल उठाए जाते रहे हैं।

 प्रधानमंत्री ने भी प्रश्न उठाए हैं।

 कई लोग मानते हैं कि इस ब्रिटिशकालीन परंपरा को ढोते रहने का अब कोई अर्थ नहीं है।

 चूंकि लंबित मामलों का बोझ दिन पर दिन बढ़ता ही जा रहा है इसलिए कोर्ट को छुट्टियों में कटौती करनी चाहिए।

 इससे व्यवस्था के और अंगों को भी सकारात्मक संदेश मिलेगा।

 हालांकि कई जज दलील देते हैं कि छुट्टियों के दौरान भी वह काम ही करते हैं और अपने टेबल का बोझ कम करते हैं।

, बहरहाल, उम्मीद की जानी चाहिए कि सुप्रीम कोर्ट की ताजा पहल नियमित चलन का रूप ले लेगी।

 50 दिनों का ब्रेक कामकाज पर असर डालता ही है।

 जजों को बेहद संवेदनशील मु्द्दों पर सोचना होता है और फैसले देने के क्रम में कई तथ्यों से गुजरना होता है।

 लंबी छुट्टियों से वापस आने के बाद काम की लय पकड़ने में भी थोड़ा वक्त लगता है।

 इसलिए छुट्टियों की व्यवस्था में तब्दीली की जरूरत है।

 यह बात सिर्फ न्यायपालिका के लिए नहीं है।

देश में न्यायपालिका के अलावा एजुकेशन सेक्टर में गर्मी छुट्टियों का सिस्टम है।

 शिक्षा में भी इस परंपरा का बेहतर इस्तेमाल करने की जरूरत है।

 बच्चों को छुट्टी मिलनी चाहिए लेकिन इस दौरान अगर उन्हें कुछ सिखाने की व्यवस्था की जाए या उनकी सृजनात्मक प्रतिभा के विकास के लिए कुछ किया जा सके तो इसकी सार्थकता होगी।

 प्राइवेट स्कूल इस मामले में कुछ न कुछ करते हैं पर सरकारी स्कूलों का इस पर ध्यान नहीं है।

 हायर एजुकेशन में तो माना जाता है कि शिक्षक छुट्टियों में शोध या अध्ययन करेंगे।

 लेकिन मिडल या प्राइमरी के टीचरों से कोई अपेक्षा नहीं की जाती।

 अक्सर सरकारी शिक्षक अंग्रेजी या अन्य विषय में कमजोरी का रोना रोते हैं।

 छुट्टियों में उनके प्रशिक्षण की व्यवस्था क्यों नहीं हो सकती।

 बदलते वक्त और जरूरतों के हिसाब से व्यवस्थाओं को भी बदलने की जरूरत है।

 सुप्रीम कोर्ट का यही संदेश है।

, सौजन्य- नवभारत टाइम्स।

