कर-माफी की नई योजना।

 (बिजनेस स्टैंडर्ड)।

केंद्र सरकार बड़े नोटों को बंद करने के अपने फैसले के बाद पैदा हुए हालात को देखते हुए आयकर अधिनियम में दो बड़े बदलाव करने की तैयारी कर रही है।

 पहला, जिन लोगों ने अपने बैंक खातों में काला धन जमा किया है या आगे भी करेंगे, उन पर 50 फीसदी की दर से आयकर लगाया जाएगा।

 इसके अलावा इस काले धन की राशि का एक-चौथाई हिस्सा अगले चार वर्षों तक सरकार के पास ही अनिवार्य रूप से जमा रहेगा।

 दूसरा, अब भी अपने काले धन का खुलासा नहीं करने वाले लोगों को आयकर विभाग की जांच में पकड़े जाने पर 60 फीसदी की दर से आयकर और 30 फीसदी जुर्माना अदा करना होगा।

 साफ है कि जल्दबाजी में इन बदलावों को यह सुनिश्चित करने के लिए लाया जा रहा है कि काला धन रखने वाले लोग उसे आगे से सफेद नहीं करा सकें।

 यहां पर हमें इस पहलू को ध्यान में रखना होगा कि आठ नवंबर को नोटबंदी के फैसले के ऐलान के बाद से ही जनधन खातों में 20,000 करोड़ रुपये से भी अधिक रकम जमा कराई जा चुकी है।

 सरकार ने जनधन खाते गरीबों और बैंकिंग दायरे से बाहर रहने वाले लोगों के लाभ के लिए खुलवाए थे लेकिन काला धन रखने वाले लोगों के लिए यह वरदान साबित हुए हैं।

सरकार की चिंता यहीं पर खत्म नहीं होती है।

 दूसरी चिंता यह है कि अगर काले धन की बहुत बड़ी राशि बैंकिंग प्रणाली में शामिल हो जाती है तो सरकार को पूरी कवायद से होने वाला लाभ ही सीमित हो जाएगा।

 अगर बैंकों में सभी नोट जमा नहीं होते हैं तो रिजर्व बैंक की कम नोटों पर ही देनदारी बनेगी जिससे अंतत: सरकार को ही फायदा होगा।

 लेकिन ऐसा न होने पर सरकार के असली मकसद पर ही चोट पहुंचेगी।

 भले ही सरकार आयकर अधिनियम में इन बदलावों को अच्छे उद्देश्य से लेकर आ रही है लेकिन इससे नीतिगत विश्लेषकों और निवेशकों की चिंताएं बढ़ सकती हैं।

 इससे यह भी साबित होता है कि सरकार ने भारतीय मौद्रिक व्यवस्था में अचानक बदलाव करने का फैसला बिना किसी खास योजना के ही कर लिया था।

 एक ही झटके में सरकार ने 86 फीसदी बड़े नोटों को अर्थव्यवस्था से बाहर कर दिया है।

 यहां पर सरकार से यह भी पूछा जा सकता है कि क्या उसने काले धन को सफेद करने के लिए इस्तेमाल किए जा रहे तरीकों के बारे में पहले नहीं सोचा था।

 लेकिन इससे अधिक गंभीर मुद्दा यह है कि आयकर अधिनियम में प्रस्तावित सुधारों से भारतीय कर नीति की विश्वसनीयता सवालों के घेरे में आ जाएगी।

 पहला मुद्दा तो इन सुधारों के पिछले समय से प्रभावी होने का है।

 पिछली तारीख से लागू होने वाली कर नीति के कारोबारी भाव पर पडऩे वाले गहरे असर के बारे में कुछ कहने की शायद ही कोई जरूरत है।

 इस पूरे अभियान का अंतिम विश्लेषण करते समय शायद ही कोई ध्यान रखेगा कि इसे गरीबों के फायदे के लिए अंजाम दिया गया था।

 दूसरा वाजिब सवाल यह है कि आय उद्घोषणा योजना (आईडीएस) खत्म होने के दो महीने बाद ही काला धन रखने वालों को इसी तरह का एक और मौका क्यों दिया जा रहा है।

 वित्त मंत्रालय कह सकता है कि करों में कटौती का प्रावधान न होने से ये राहत योजना नहीं रह जाती है।

 लेकिन आयकर अधिनियम 1961 की धारा 271(1)(सी) में तो कर चोरी की सूरत में 300 फीसदी जुर्माने की बात कही गई है।

 इस अधिनियम की धारा 276सी में कहा गया है कि अगर एक लाख रुपये से अधिक राशि पर कर-वंचना की कोशिश की जाती है तो संबंधित व्यक्ति को आर्थिक दंड के अलावा सात साल तक के सश्रम कारावास की भी सजा भुगतनी होगी।

अगर इस अधिनियम में शामिल किए जा रहे प्रावधान मौजूदा प्रावधानों को निष्प्रभावी कर देते हैं तो उसे निश्चित तौर पर कर-माफी ही माना जाएगा।

 वैसे प्रधानमंत्री ने तो आईडीएस के ऐलान के समय कहा था कि कर चोरों को कोई और मौका नहीं मिलेगा।

, सौजन्य – बिजनेस स्टैंडर्ड।

