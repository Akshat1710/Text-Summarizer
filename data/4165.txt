संपादकीय : अब बीसीसीआई में नई व्यवस्था ही विकल्प (दैनिक भास्कर)।

लोढ़ा समिति की बार-बार अवहेलना कर भारतीय क्रिकेट कंट्रोल बोर्ड (बीसीसीआई) के पदाधिकारियों ने अपने पैर पर खुद कुल्हाड़ी मार ली है।

 सुप्रीम कोर्ट का कड़ा रुख देखकर भी वे नहीं संभले।

 गुरुवार को सुनवाई के दौरान अदालत ने बोर्ड की तमाम गुस्ताखियों को नज़रअंदाज़ कर ‘अंडरटेकिंग’ मांगी थी, जिसे बीसीसीआई के वकील कपिल सिब्बल ने देने से इनकार कर दिया।

 भले ही अदालत ने शुक्रवार तक फैसला टाल दिया, लेकिन उसके पास अब मौजूदा पदाधिकारियों को हटाकर नई व्यवस्था करने के अलावा कोई विकल्प नहीं बचा है।

 हां, यदि शुक्रवार सुबह बोर्ड की तरफ से लोढ़ा समिति की सभी सिफारिशों पर अमल का लिखित आश्वासन दिया जाता है, तब जरूर उसे सुप्रीम कोर्ट के कड़े रुख से निजात मिल सकती है।

, पिछले महीने बोर्ड की वार्षिक आम सभा (एजीएम) और फिर 1 अक्टूबर को विशेष आम सभा (एसजीएम) में देश की सर्वोच्च अदालत के आदेशों की जमकर धज्जियां उड़ाई गईं।

 न्यायालय के हुक्म पर अमल का काम देख रही लोढ़ा समिति को बदनाम करने का प्रयास किया गया।

 सब जानते हैं कि बीसीसीआई पर भाजपा, कांग्रेस और एनसीपी का वरदहस्त है।

 इन पार्टियों के बड़े नेता बीसीसीआई और उससे जुड़ी इकाइयों के पदाधिकारी हैं, तो क्या फिर यह भी मान लिया जाए कि सुप्रीम कोर्ट के आदेश की अवहेलना के पीछे राजनीतिक दलों की मूक सहमति है।

, लोढ़ा समिति के आदेशों के उल्लंघन की सूची लंबी है।

 प्रतिबंध के बावजूद बीसीसीआई ने 18 सितंबर को आईपीएल के मीडिया अधिकार बेच दिए।

 फिर तीन दिन बाद एजीएम में अजय शिर्के को वर्ष 2016-17 के लिए सचिव नियुक्त कर दिया, चयन समिति गठित कर दीं, जिनमें सदस्यों की संख्या तीन की बजाय पांच है तथा अंतरराष्ट्रीय क्रिकेट काउंसिल (आईसीसी) और एशियाई क्रिकेट काउंसिल में प्रतिनिधित्व के लिए अध्यक्ष अनुराग ठाकुर के नाम पर मोहर लगा दी।

 जब लोढ़ा समिति ने स्पष्टीकरण मांगा तो बोर्ड ने उसके मेल का जवाब देना भी जरूरी नहीं समझा।

 नाराज़ समिति ने सुप्रीम कोर्ट को रिपोर्ट देकर बोर्ड के पदाधिकारियों को हटाकर एक प्रशासन समिति बनाने का सुझाव दे दिया।

 चीफ जस्टिस टीएस ठाकुर की अध्यक्षता वाली बेंच ने बीसीसीआई को कड़ी चेतावनी देते हुए कहा कि ‘हमें अपने आदेश का पालन कराना आता है।

’, स्पष्ट चेतावनी के बावजूद बीसीसीआई के रुख में कोई बदलाव नहीं आया।

 हद तो तब हो गई जब बोर्ड ने विशेष आम सभा की बैठक एक दिन देरी से 1 अक्टूबर को की और संविधान बदलने से इनकार कर दिया।

 वह एक राज्य एक वोट, मंत्री और नौकरशाहों के पदाधिकारी बनने, 70 साल से अधिक आयु के सभी पदाधिकारियों की सेवानिवृत्ति, तीन से अधिक कार्यकाल पर पाबंदी, लगातार चुनाव लड़ने पर रोक तथा एक व्यक्ति एक पद के सिद्धांत पर अमल से भी मुकर गया।

 देश के सबसे लोकप्रिय खेल में व्याप्त गंदगी को दूर करने के लिए सर्वोच्च न्यायालय ने बहुत साफगोई से फैसला दिया था, जिस पर बीसीसीआई के हुक्मरान विवाद खड़ा कर जनता की सहानभूति बटोरने का प्रयास कर रहे हैं।

 निश्चय ही लोढ़ा समिति की सिफारिशों पर अमल से भारतीय क्रिकेट का कल्याण होगा।

 इसके बाद अन्य खेल संगठनों को आसानी से सुधारा जा सकेगा।

 लंबी सुनवाई के बाद सुप्रीम कोर्ट ने गत 18 जुलाई को लोढ़ा समिति की सिफारिशों पर मोहर लगाकर उन पर छह माह के भीतर अमल का आदेश दिया था।

 समिति ने क्रिकेट ढांचे में सुधार के लिए क्रांतिकारी सुझाव दिए हैं, जिनसे बोर्ड में बरसों से कुंडली मारकर बैठे लोग खफ़ा हैं।

 इन लोगों ने पग-पग पर अड़ंगा अटकाया।

 कभी सुप्रीम कोर्ट के सेवानिवृत्त जज मार्कंडेय काटजू का कंधा इस्तेमाल किया तो कभी सीधे-सीधे सर्वोच्च न्यायालय के मुख्य न्यायाधीश ठाकुर पर निशाना साधा और कभी पुनर्विचार याचिका डालकर अमल में देरी की कोशिश हुई।

 अदालत से रिपोर्ट पर बार-बार सफाई मांगी गई, जनता को लगातार संदेश दिया गया कि लोढ़ा समिति की रिपोर्ट अपनाने से क्रिकेट का पूरा ढांचा तबाह हो जाएगा।

, बीसीसीआई सचिव अजय शिर्के से चर्चा के बाद गत 9 अगस्त को समिति ने 11 सिफारिशों की सूची दी थी, इनमें से सात पर 30 सितंबर तक और चार पर 15 अक्टूबर तक अमल का आदेश दिया गया।

 वैसे लोढ़ा समिति की सभी सिफारिशों पर अगले साल जनवरी के मध्य तक अमल जरूरी है।

 जिन मुद्‌दों पर गत सितंबर माह के अंत तक अमल होना था, वे हैं- बीसीसीआई के नए संविधान को औपचारिक मंजूरी देना, बोर्ड से संबद्ध सभी राज्यों तथा अन्य इकाइयों के संविधानऔर नियमों में संशोधन, आईपीएल के नियमों में बदलाव कर खिलाड़ियों और टीम पदाधिकारियों के लिए आचार संहिता बनाना, प्रतिभागियों के लिए भ्रष्टाचार निरोधी आचार-संहिता तैयार करना, गुजरात और महाराष्ट्र में, जहां एक से अधिक इकाइयां हैं, वहां बारी-बारी से सभी इकाइयों को बोर्ड की सदस्यता देने का क्रम तय करना, क्रिकेट के राष्ट्रीय कार्यक्रम, बीसीसीआई की वित्तीय मदद से खिलाड़ियों के एसोसिएशन का गठन करना, पुडुचेरी को एसोसिएट मेंबरशिप देना प्रमुख हैं।

, जिन चार सिफारिशों पर 15 अक्टूबर तक अमल होना है वे हैं- युवा और दिव्यांग क्रिकेट खिलाड़ियों के लिए हैंडबुक तैयार करना, वेबसाइट बनाना  उस पर ताज़ा सूचना देना, सभी नियम, रिपोर्ट, बैठकों की कार्यसूची, स्टेडियम, सुविधाओं, टिकट, सीट आदि की जानकारी हिंदी में भी देना, क्षेत्रों का पुनर्गठन, बीसीसीआई तथा सभी राज्य इकाईयों के लिए चुनाव अधिकारियों की नियुक्ति।

 हद तो तब हो गई जब सुनील गावस्कर, कपिल देव और रवि शास्त्री जैसे नामी खिलाड़ी बोर्ड के पक्ष में बयानबाजी करने उतर आए।

 ये वही लोग हैं जो आईपीएल में मैच फिक्सिंग, सट्‌टेबाजी और हितों के टकराव जैसे ‘पाप’ देखकर भी मौन थे।

 आज अचानक वे एक राज्य एक वोट, पदाधिकारियों के कार्यकाल व आयु सीमा पर लगी बंदिश तथा मंत्रियों और नौकरशाहों को पदाधिकारी बनाने पर लगे प्रतिबंध के खिलाफ बोल रहे हैं।

 गावस्कर और शास्त्री लंबे समय से आईपीएल कमेंट्री पैनल में हैं, करोड़ों रुपए कमाते हैं।

 उनमें बोर्ड के खिलाफ मुंह खोलने की हिम्मत नहीं है।

 हां, जरूरत पड़ने पर बीसीसीआई के बचाव में जरूर उतर सकते हैं।

, लोखक – धर्मेन्द्रपाल सिंह, वरिष्ठ खेल पत्रकार।

, (ये लेखक के अपने विचार है), सौजन्य – दैनिक भास्कर (07.10.2016),  ।

