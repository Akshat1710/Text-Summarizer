विरोध का बेजा तरीका (दैनिक जागरण)।

आजकल अपनी मांगें मनवाने के लिए लोग ऐसे-ऐसे हथकंडे अपनाने लगे हैं जिससे आम जनता तो परेशान होती ही है, प्रशासन के लिए भी मुसीबत खड़ी हो जाती है।

 सरकार के खिलाफ बेजा तरीके से विरोध जताने वाले ऐसे लोगों में शिक्षण जैसे पेशे से जुड़े बुद्धिजीवी भी हैं जिनपर नई पीढ़ी का मार्गदर्शन करके उन्हें सही राह पर चलाने की जिम्मेदारी है।

 ये लोग कभी टंकी और कभी टावर पर चढ़कर अपनी मांगें मनवाने के लिए प्रशासन और सरकार पर दबाव डालते हैं।

 यहां तक कि आत्महत्या करने की भी कोशिश करते हैं।

 कई मामलों में तो प्रदर्शनकारियों की मौत भी हो चुकी है।

 इस सबको देखते हुए पंजाब एवं हरियाणा हाई कोर्ट ने नियुक्ति पाने के लिए पंजाब भवन में लगे मोबाइल टावर पर चढ़े ईटीटी शिक्षकों के मामले का कड़ा संज्ञान लिया है।

 कोर्ट ने गत दिवस शिक्षकों के प्रतिनिधि को बुलाकर कहा कि वे टावर पर चढ़े शिक्षकों को नीचे आने को कहें।

 वे सिस्टम पर विश्वास रखें, उन्हें न्याय अवश्य मिलेगा।

 साथ ही नाराजगी भी जताई कि इंसाफ के लिए कानूनी प्रक्रिया का सहारा लिया जाए।

 इस तरह से टावर पर चढ़कर इंसाफ नहींं मिलता।

 कोर्ट ने पंजाब सरकार से भी पूछा है कि आखिर क्यों इस तरह की घटनाओंं को रोकने के लिए कोई सख्त कदम नहीं उठाए जा रहे हैं।

 सही भी है, शिक्षकों ने अपनी मांग मनवाने के लिए जो तरीका चुना है उसे कतई उचित नहींं ठहराया जा सकता।

 इस प्रकार सरकार को नियुक्ति देने के लिए बाध्य नहीं करना चाहिए।

 किसी भी समस्या का हल बातचीत के माध्यम से ही निकाला जा सकता है।

 सरकर को भी चाहिए कि वह सुनिश्चित करे कि जान को जोखिम में डालने वाले विरोध प्रदर्शन न हों।

 प्रशासन और पुलिस के पास शिक्षकों को टावर पर चढऩे से रोकने का ही काम नहीं होता।

 अगर प्रशासन इसी काम में उलझा रहा तो सारी व्यवस्था चौपट हो जाएगी।

 लोगों को अपनी मांगें मनवाने और विरोध दर्ज करने के लिए उचित प्लेटफार्म पर जाना चाहिए।

 ऐसे आत्मघाती कदम उठाकर वे अपना ही नुकसान करते हैं।

 उन्हें सरकार तो क्या जनता का भी समर्थन नहीं मिलता, क्योंकि सड़कों पर धरने-प्रदर्शन करके यातायात जाम करने से आम लोग परेशान होते हैं।

 ऐसे में वे कैसे प्रदर्शनकारियों का समर्थन कर सकते हैं।

 हालांकि देश के अधिकांश शहरों में ऐसे स्थान हैं जहां पर लोगों को धरना-प्रदर्शन करने की इजाजत होती है।

 ऐसे स्थानों पर विरोध जताने से लोग अपनी बात भी शासन-प्रशासन तक पहुंचा देते हैं और आमजन को भी परेशानी नहीं होती।

 सरकार को भी चाहिए कि वह विभिन्न वर्गों की मांगों और समस्याओं पर समय रहते ध्यान दे और उनका बेहतर तरीके से निराकरण करे ताकि विरोध जताने या धरने-प्रदर्शन की नौबत ही न आए।

 स्थानीय संपादकीय : पंजाब , सौजन्य – दैनिक जागरण, 25-11-2016।

