चुनावी कुकर (दैनिक ट्रिब्यून)।

लोकतंत्र का मखौल हैं प्रलोभन।

आजादी के वक्त कई लोग इस पक्ष में नहीं थे कि देश में तुरंत संपूर्ण लोकतंत्र स्थापित हो।

 दलील थी कि भारतीय मतदाता अभी इतना परिपक्व नहीं है कि अपने विवेक से निष्पक्ष वोट दे सके।

 यही वजह है कि व्यापक विकास के दूरगामी प्रभाव वाले मुद्दों व ज्वलंत राष्ट्रीय मुद्दों के बजाय वह संकीर्ण मुद्दों व प्रलोभन के चलते मतदान कर जाता है।

 इसके मूल में अशिक्षा भी है और असुरक्षा बोध भी।

 वह अपनी सुरक्षा जातीय व धार्मिक अस्मिताओं में तलाशता है और हर बार छला जाता है।

 पंजाब व उ.प्र. आदि राज्यों में प्रमुख राजनीतिक दलों द्वारा मतदाताओं को प्रेशर कुकर देने का चुनावी वायदा ऐसे ही प्रलोभन का हिस्सा है।

 मतलब, नेता लोग मलाई खुद खायें और खुरचन मतदाता के हिस्से में।

 अन्नाद्रमुक व द्रमुक ने प्रलोभनों की जो झड़ी लगाई, उसकी अनुगूंज पंजाब व उत्तर प्रदेश में भी सुनाई दे रही है।

 आज शायद ही कोई घर होगा जहां प्रेशर कुकर न हो।

 जाहिरा तौर पर निशाने पर गरीब तबका और महिलायें हैं, जिनके लिये प्रेशर कुकर आज भी  आकर्षण है।

नेताओं ने जनता के वोट की कीमत कितनी सस्ती लगाई है।

 कोई नकद, कोई लेपटॉप तो कोई मुफ्त बिजली, कोई सस्ते अनाज और देसी घी देने का वायदा कर रहा है।

 सवाल ये है कि देश के कामगार और आयकर देने वाले तबके को क्यों घी की जरूरत नहीं है।

 सबको सस्ते दाम में घी क्यों न मिले।

 ये सस्ते सामान, लेपटॉप, साइकिल व अन्य उपयोगी सामान आम आदमी के लिये साल भर सस्ते क्यों नहीं हो सकते।

 कमजोर तबके का मतदाता सोचता है कि बड़ी विकास परियोजनाओं में तो बंदरबांट होनी है।

 नेता, अधिकारी और ठेकेदार ही आपस में बांट लेंगे।

 चलो भागते भूत की लंगोटी हाथ लग जाये, कुछ सामान लेकर ही वोट दे दिया जाये।

 नि:संदेह ये प्रवृत्ति लोकतंत्र की कमजोरी कही जायेगी।

 वर्ष 2013 में सुप्रीम कोर्ट ने कहा था कि घोषणापत्रों में इस तरह के प्रलोभनों पर रोक लगनी चाहिए।

 इससे स्वतंत्र व निष्पक्ष चुनावों के मार्ग में बाधा उत्पन्न होती है।

 चूंकि ऐसे वायदे जनप्रतिनिधित्व कानून के तहत भ्रष्ट आचरण की श्रेणी में नहीं आते, अत: चुनाव आयोग को सभी राजनीतिक दलों से इस बाबत विमर्श से समाधान निकालना चाहिये।

, सौजन्य- दैनिक ट्रिब्यून।

