भारत को बदनाम करने की मंशा (अमर उजाला : Editorial)।

यह बात मान लेते हैं कि योगी आदित्यनाथ को शाहरुख खान की तुलना हाफिज सईद से नहीं करनी चाहिए थी।

 यह भी मान लेते हैं कि कट्टर हिंदुत्ववादी आजकल कुछ ज्यादा ही बोलने लगे हैं।

 हर दूसरे-तीसरे दिन इनमें से कोई किसी आलोचक को पाकिस्तान भेज देने की बात करता है।

 लेकिन सच यह है कि शाहरुख खान के जन्मदिन पर जब मैंने बॉलीवुड के बादशाह के दो-तीन इंटरव्यू देखे, तो वे मुझे भी अच्छे नहीं लगे।

 जिस व्यक्ति को इस देश ने इतना प्यार, सम्मान और पैसा दिया, उसका यह कहना, कि भारत में सेक्यूलरिज्म को खतरा दिख रहा है, न सिर्फ गलत था, बल्कि इस देश का अपमान भी था।

शाहरुख खान ने यह भी कहा कि जब लोग उनके राष्ट्रप्रेम पर सवाल उठाते हैं, तो उनको बुरा लगता है।

 उन्होंने यह भी कहा कि चूंकि उनके पिता स्वतंत्रता सेनानी थे, इसलिए वह मानते हैं कि इस देश पर जितना अधिकार उनका है, उतना किसी और का नहीं।

 तो जिनके पिता स्वतंत्रता की लड़ाई में शामिल नहीं थे, क्या इस देश पर उनका अधिकार कम है।

 शाहरुख खान को ऐसी बातें करने से किसी ने रोका नहीं, इसलिए बार-बार वह ऐसी बातें करते हैं।

 एक बार जब उन्होंने सुझाव दिया था कि आईपीएल में पाकिस्तानी खिलाड़ियों को शामिल करना चाहिए, तब उनके पीछे शिवसेना पड़ गई थी।

 पर क्या दशकों से शिवसेना इसी तरह की बातें नहीं करती आई है।

 क्या शिवसेना ने बार-बार पाकिस्तान को लेकर यह स्पष्ट नहीं किया है कि जब तक हमारे जवान सीमा पर मारे जा रहे हैं, तब तक पाकिस्तान के साथ हमारा दोस्ताना रिश्ता नहीं होना चाहिए।

 तो शाहरुख खान को इतना हंगामा करने की जरूरत क्यों थी।

 सच यह है कि जब मैंने उनकी फिल्म माई नेम इज खान देखी थी, तो मुझे वह बिल्कुल अच्छी नहीं लगी थी।

 911 के कुछ ही वर्ष बाद यह फिल्म बनी थी।

खैर, मौजूदा विवाद पर आते हैं।

 शाहरुख खान राहुल और प्रियंका के दोस्त हैं।

 यूपीए के दौर में 10, जनपथ में उनका काफी आना-जाना होता था।

 आईपीएल के पुराने मैच आप देखें, तो शाहरुख के साथ कई बार राहुल, प्रियंका और रॉबर्ट वाड्रा दिखाई देंगे।

 जब राजनेताओं और उनके परिजनों से दोस्ती होती है, तो अक्सर उन्हीं से होती है, जिनके साथ आपकी राजनीतिक सहमति होती है।

 क्या यह अच्छा नहीं होता कि शाहरुख खान बताते कि उनकी राजनीतिक सोच कांग्रेस से मिलती है, भाजपा से नहीं।

 अच्छा यह भी होता कि वह यह बताते कि पिछले एक-डेढ़ वर्ष में लोगों के लिखने-बोलने पर कैसी पाबंदियां लगी हैं।

सच यह है कि शाहरुख को पुरस्कार वापसी की इस होड़ में शामिल होने की कोई जरूरत नहीं थी, क्योंकि धीरे-धीरे साबित हो जाएगा कि इसमें जितने भी साहित्यकार, कलाकार और इतिहासकार शामिल हुए हैं, उनका मकसद यह स्पष्ट करना है कि मोदी का प्रधानमंत्री बनना उन्हें कभी स्वीकार नहीं है।

 इनमें से कुछ ऐसे लोग भी हैं, जिन्होंने लोकसभा चुनाव में मोदी के खिलाफ प्रचार किया था।

 यह सारा खेल राजनीतिक है, तथाकथित बढ़ती असहिष्णुता का नहीं।

 इसकी एक ही मंशा है-दुनिया की नजरों में भारत को बदनाम करना।

 सो, जब इस खेल में शाहरुख खान हिस्सा लेते हैं, तो आदित्यनाथ जैसे लोगों को बोलने का अधिकार है।

इस खेल में जब शाहरुख निकल पड़े, तो योगी आदित्यनाथ को भी बोलने का अधिकार था।

-तवलीन सिंह।

सौजन्य :- अमर उजाला , 10.11.2015।

