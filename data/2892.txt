सेहत की सुध (दैनिक ट्रिब्यून)।

अमल पर निर्भर सफलता।

केंद्र सरकार ने अंतत: राष्ट्रीय स्वास्थ्य नीति को मंजूरी दे दी।

 सबकी सेहत की सुध लेने का यह कदम सराहनीय है बशर्ते दो साल से लंबित पड़ी इस नीति के प्रावधानों का सख्ती से क्रियान्वयन भी हो।

 अन्यथा नीतियां तो आकार लेती हैं परंतु कारगर क्रियान्वयन के अभाव में आगे जाकर दम तोड़ जाती हैं।

 नयी राष्ट्रीय स्वास्थ्य नीति के तहत सभी नागरिकों खासतौर से समाज के गरीब तबके को गुणवत्ता युक्त स्वास्थ्य सेवाएं सुलभ करायी जाएंगी।

 सस्ते इलाज के लिए सरकार सकल घरेलू उत्पाद का 2.5 प्रतिशत स्वास्थ्य सेवाओं पर खर्च करेगी।

 इस नीति के तहत 2025 तक औसत जीवन आयु 70 वर्ष करने और शिशु मृत्यु दर घटाने का संकल्प लिया गया है।

 15 साल के अंतराल के बाद आई यह नीति सामाजिक, आर्थिक, प्रौद्योगिक और महामारियों के बदलते स्वरूप की चुनौतियों से कारगर तरीके से निपटने के लक्ष्य को ध्यान में रखकर बनाई गई है।

 इस नीति के जरिये सभी नागरिकों को निश्चित स्वास्थ्य सेवाएं उपलब्ध कराने का प्रस्ताव है।

 इसके प्रावधानों के तहत प्राइवेट समेत कोई भी अस्पताल किसी भी तरह के इलाज के लिए मना नहीं कर सकेगा।

 जहां गरीबों का मुफ्त इलाज होगा वहीं अन्य नागरिकों को सस्ते इलाज के लिए स्वास्थ्य बीमा पॉलिसी दी जाएगी।

 इस नीति के तहत प्राइवेट अस्पतालों की भागीदारी बढ़ाई जाएगी ताकि विशेषज्ञ डाक्टरों की सेवाओं के लिए नागरिक प्राइवेट अस्पतालों में भी जा सकें।

 इसके लिए प्राइवेट अस्पतालों को निश्चित राशि का भुगतान किया जाएगा।

 दूसरी ओर, सरकारी अस्पताल आधुनिक बनाए जाएंगे।

राष्ट्रीय स्वास्थ्य बीमा या हेल्थकेयर योजना के अभाव में अब तक लोग कमोबेश प्राइवेट सेक्टर पर ही निर्भर थे।

 निजी स्वास्थ्य बीमा योजनाएं अस्पताल में भर्ती होने और उसे जुड़े खर्चों का ही भुगतान करती हैं।

 कंसलटेशन और दवाओं पर आने वाले खर्च का भुगतान नहीं किया जाता।

 2002 में भी तब की केंद्र सरकार एक स्वास्थ्य नीति लाई थी जो गरीब केंद्रित थी।

 इसके तहत सकल घरेलू उत्पाद का दो प्रतिशत स्वास्थ्य सेवाओं पर खर्च किया जाना था।

 परंतु यह लक्ष्य अधूरा रह गया।

 वर्तमान में जीडीपी का एक प्रतिशत ही स्वास्थ्य सेवाओं पर खर्च होता है।

 अब यदि केंद्र सरकार ने देश के सभी नागरिकों को निश्चित स्वास्थ्य सेवाएं उपलब्ध कराने का मन बनाया है तो सरकार को ग्रामीण क्षेत्रों के सरकारी अस्पतालों में भी तत्काल मूलभूत ढांचा, पर्याप्त चिकित्सक, चिकित्सा उपकरण व दवाएं सुलभ करनी होंगी।

 तभी यह महत्वाकांक्षी योजना सार्थक बन पायेगी।

सौजन्य- दैनिक ट्रिब्यून।

