उनके चिकित्सा ज्ञान को सम्मान देना सीखिए (हिन्दुस्तान)।

कर्नाटक में बांदीपुर के जंगलों में रहने वाले बेट्टाकुरुबा समुदाय की 50 वर्षीय मेधी काफी रोमांचित हैं।

 उन्होंने अभी-अभी झारखंड के जमशेदपुर की दिलचस्प यात्रा की है।

 जिले से बाहर यह न केवल उनकी पहली यात्रा थी, बल्कि ट्रेन का सफर भी पहला था।

 वहां वह स्वदेशी जनजातीय समुदायों के अखिल भारतीय सम्मेलन ‘संवाद’ में हिस्सा लेने गई थीं।

 अभी तक बांदीपुर नेशनल पार्क के सटे एक आदिवासी टोला इलाचीकट्टेहाडी में ही उनकी दुनिया सीमित थी।

, 1960-70 के दौरान नेशनल पार्क और वृहत्त जलाशय के निर्माण के कारण मेधी समेत उन जैसे अन्य हजारों लोगों को उनके जंगलों से बेघर कर दिया गया।

 वह उस पीढ़ी का प्रतिनिधित्व करती हैं, जो दोराहे पर खड़ी है और उसके हाथ खाली हैं।

 मेधी के पास जो कुछ भी था, वह था- बेट्टाकुरुबा आदिवासी होने की पहचान।

 यह स्थिति ‘संवाद’ में उनके अनुभव के साथ बदल गई।

 अपने जैसों के साथ बैठकर उन्होंने महसूस किया कि वह एक संदर्भ का हिस्सा हैं, जहां आदिवासी होने का अर्थ शोषण या दया का पात्र होना नहीं है।

, इस वर्ष सम्मेलन की थीम भारतीय आदिवासियों की परंपरागत स्वास्थ्य प्रणाली के इर्द-गिर्द थी।

 स्वाधीनता के बाद से अब तक इन आदिवासी समुदायों के साथ कार्य करने वाले एनजीओ और राज्य ने उनके विकास के लिए लाखों रुपये खर्च किए, लेकिन इसका खास नतीजा नहीं दिखता है।

 आदिवासी समुदाय आज भी वंचित हैं और बड़ी विकास परियोजनाओं की मार झेल रहे हैं।

 संस्कृति के त्वरित ह्रास के छह से अधिक दशक और मुख्यधारा की संस्कृति में अनमने एकीकरण ने इन समुदायों को उलझन में डाल दिया है।

, वन संरक्षण कानून ने उन्हें दोराहे पर खड़ा कर दिया है।

 उनके पास इनसे निपटने के लिए कोई वैकल्पिक जीवनशैली नहीं है।

 मुख्यधारा संस्कृति की आर्थिक व सामाजिक मांग उन्हें सरकार व एनजीओ द्वारा संचालित अधिक खर्चीली निवारक रणनीतियां अपनाने के लिए बाध्य कर रही है।

 लेकिन इस सबके बीच उम्मीद जगाने वाली चीज है, परंपरागत औषधियों का उनका ज्ञान और अभ्यास।

 यह आज भी जीवित है।

 इस परंपरागत ज्ञान को फिर से ताजा करने, उसका लेखा-जोखा तैयार करने और उसे आदिवासी समुदाय को ही नहीं, बल्कि पूरे विश्व को उपलब्ध कराने की आवश्यकता है।

, मौजूदा स्वास्थ्य सेवा के अस्थायी तरीकों को देखते हुए इन आदिवासी समुदायों से काफी कुछ सीखने और अनुसरण करने की आवश्यकता है।

 हमें इन समुदायों द्वारा सदियों से अपनाई जा रही जीवनशैली, खपत पैटर्न और स्वास्थ्य प्रणाली का अन्वेषण और अनुकरण करने के साथ-साथ यह देखना होगा कि दोनों दुनिया के फायदों को किस प्रकार प्रभावी तरीके से मिश्रित किया जा सकता है।

 आदिवासी समुदायों के बीच स्वास्थ्य सेवा के अभ्यास को केवल परंपरागत जड़ी-बूटियों और औषधियों के इस्तेमाल के रूप में नहीं देखा जाना चाहिए।

 इसमें जीवन जीने का तरीका और वनों के साथ उनका करीबी रिश्ता भी शामिल है।

 अपनी औषधियों में उनके द्वारा इस्तेमाल किए जाने वाले पौधे और मधु के अलावा, वनों ने उन्हें शारीरिक रूप से चुस्त रहने को बाध्य किया, ताकि वे जीवित रहने और अपनी आजीविका के लिए भोजन व अन्य छोटे वनोत्पाद खोज सकें।

 स्वस्थ भोजन और बीमारियों को ठीक करने वाले पौधे उनके दैनिक जीवन के आहार थे।

 वे मानते थे कि सभी भोजन औषधि हैं और सभी औषधि भोजन।

, उन्हें इस्तेमाल की जाने वाली जड़ी-बूटियों व पौधों का गहरा ज्ञान था, लेकिन सांस्कृतिक आस्था ने उन्हें अन्य लोगों, विशेषकर गैर-आदिवासी लोगों के साथ इस ज्ञान को साझा करने से रोका।

 लोगों को इस तथ्य का भी ध्यान रखना चाहिए कि ये परंपरागत स्वास्थ्य प्रणालियां एक विशेष संदर्भ में इन लोगों की आवश्यकताओं को संचालित करती हैं।

 आज उनकी दुनिया में बहुत बड़ा बदलाव आ गया है और वे एक ऐसी स्थिति में हैं, जहां मुख्यधारा की चिकित्सा सेवा उनकी कमजोर प्रणाली पर तेजी से हावी होती जा रही है।

 इसलिए उनकी परंपरागत स्वास्थ्य प्रणालियों पर फोकस करने के साथ यह ‘संवाद’ विशेष मायने रखता है।

 यह उनके आत्मसम्मान व स्व-आस्था को बढ़ाने में भी मददगार होगा।

(ये लेखक के अपने विचार हैं), – आर बालासुब्रमण्यम, चिकित्सक और सामाजिक कार्यकर्ता।

सौजन्य – हिन्दुस्तान, 25-11-2016।

