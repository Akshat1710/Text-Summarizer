आखिरी इलाज (हिन्दुस्तान)।

शीर्ष अदालत के आदेश पर भारतीय क्रिकेट कंट्रोल बोर्ड (बीसीसीआई) के अध्यक्ष पद से अनुराग ठाकुर और सचिव के ओहदे से अजय शिर्के की विदाई की पटकथा दरअसल दीवार पर लिखी वह इबारत थी, जिसे देश के तमाम क्रिकेटप्रेमी और कानून के जानकार तो साफ-साफ पढ़ रहे थे, सिर्फ बीसीसीआई के पदाधिकारियों को उसके हर्फ समझ में नहीं आ रहे थे।

 या शायद वे जान-बूझकर उसे पढ़ना-समझना नहीं चाहते थे।

 अदालत को इस सख्त फैसले तक पहुंचने की जरूरत क्यों पड़ी, इसकी तफसील में जाने की जरूरत नहीं है।

 करोड़ों भारतीयों के आकर्षण का क्रिकेट किस कदर सट्टेबाजी और भ्रष्टाचार के कारण विवादों में घिर गया था, यह देश-दुनिया से छिपा नहीं है।

 फिर इन सबमें बीसीसीआई के शीर्ष ओहदेदारों व उनके रिश्तेदारों की संलिप्तता, और इसके बावजूद उन्हें बचाने-छिपाने की जो कोशिशें हुईं, उनको देखते हुए अदालत का हस्तक्षेप लाजमी था, स्वागत के योग्य भी।

 बीसीसीआई के अंदर जो कुछ सड़ रहा था, उसकी शिनाख्त और इलाज के लिए लोढ़ा समिति ने जो सिफारिशें की थीं, बोर्ड उन्हें लागू करने से बचने के चोर दरवाजे तलाशता रहा, जबकि 18 जुलाई, 2016 के अपने आदेश में सुप्रीम कोर्ट ने साफ-साफ कहा था कि लोढ़ा समिति की सिफारिशें पूरी तरह से लागू की जाएं।

, दरअसल, बीसीसीआई के इस रवैये के पीछे ‘सब चलता है’ की मानसिकता देखी जा सकती है, वरना यह कैसे हो सकता था कि क्रिकेट बोर्ड के अध्यक्ष अदालत में गलत तहरीर पेश करने की हद तक चले जाते।

 एक समय बीसीसीआई में बेताज बादशाह की हैसियत रखने वाले एन श्रीनिवासन को अदालती आदेश के आगे किस कदर घुटने टेकने पड़े थे, यह सब देखते हुए भी बीसीसीआई के पदाधिकारी अड़ियल रुख अपनाए रहे।

 अदालत का ताजा फैसला बताता है कि उसने इसे काफी गंभीरता से लिया है।

 उसने न सिर्फ बोर्ड अध्यक्ष और सचिव को हटा दिया है, बल्कि बीसीसीआई द्वारा लोढ़ा कमेटी की सिफारिशें लागू किए जाने तक राज्य क्रिकेट संघों को कोई राशि जारी करने पर भी रोक लगा दी है।

, लोढ़ा कमेटी ने जो सिफारिशें की हैं, उसे देश में एक साफ-सुथरे खेल-माहौल की पृष्ठभूमि के रूप में अपनाने की जरूरत है।

 क्रिकेट समेत देश के तमाम खेल संघों में चंद राजनेताओं व अधिकारियों का वर्चस्व कायम रहा है, और यह देश में खेल जगत की दुर्गति का एक बड़ा कारण है।

 आखिर कुछ ही दिन पहले हमने देखा ही कि कैसे भारतीय ओलंपिक संघ ने सुरेश कलमाड़ी को और बॉक्सिंग संघ ने अभय चौटाला को अपना आजीवन अध्यक्ष चुन लिया था।

, देश इस समय भ्रष्टाचार के खिलाफ एक निर्णायक लड़ाई के मूड में है।

 काले धन के खिलाफ नोटबंदी के सरकारी कदम का जिस बड़े पैमाने पर लोगों ने साथ दिया, वह बताता है कि वे इससे मुक्ति की पीड़ा उठाने को तैयार हैं।

 लोगों की इस आशा को किन्हीं चोर दरवाजों या कानूनी तिकड़मों की भेंट नहीं चढ़ने दी जा सकती।

 यह सुखद है कि देश की आला अदालत ने अपने फैसलों से लोगों के भरोसे को लगातार मजबूत किया है।

 यह एक अच्छा मौका है।

 सुप्रीम कोर्ट का ताजा फैसला एक नजीर है।

 क्रिकेट की सफाई तो अब हो ही जाएगी।

 इसके आलोक में देश के तमाम खेल संघों में फौरन सुधार किया जाना चाहिए।

 उन्हें न सिर्फ वर्षों से काबिज चेहरों से आजादी दिलाने की जरूरत है, बल्कि उनकी संचालन प्रक्रिया को भी पारदर्शी बनाने की दरकार है।

 मुश्किल यह है कि यह काम उसी बिरादरी को करना है, जिसके बिरादरान उन पर काबिज हैं।

 लेकिन जिम्मेदारी का तकाजा यही है, और यह काम अब टाला नहीं जा सकता।

, सौजन्य – हिन्दुस्तान।

