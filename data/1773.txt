ट्रंप कार्ड और नौकरियां (नवभारत टाइम्स)।

अमेरिका के नवनिर्वाचित राष्ट्रपति डॉनल्ड ट्रंप के कुछ बयान इधर भारत के लिए चिंता का विषय बन रहे हैं।

 ट्रंप ने अमेरिकी आबादी में बाहरी लोगों के हाथों अपना रोजगार छिनने की तकलीफ को मुद्दा बनाकर चुनाव जीता है।

 अपना कार्यकाल शुरू करने के एक-दो महीने के अंदर अपने वोटरों को खुश करने के लिए कुछ न कुछ तो उन्हें करना ही होगा।

, जो लोग भारत से अमेरिका बिजनेस करने गए हैं या किसी और बहाने वहां जाकर ग्रीनकार्ड होल्डर बन गए हैं, उनको तो ट्रंप अपना स्वाभाविक मतदाता मानते हैं।

 उनके वोट भी काफी बड़ी तादाद में ट्रंप को ही पड़े हैं।

 मसला सिर्फ यह है कि अमेरिकी नौकरियां बचाने के लिए उठाए जाने वाले उनके कदमों का पिछले एक-दो वर्षों में भारत से अमेरिका गए या निकट भविष्य में वहां जाने का मन बना रहे भारतीय सॉफ्टवेयर इंजीनियरों, अकाउंटेंटों, डॉक्टरों और छोटी कक्षाओं के अध्यापकों पर कैसा प्रभाव पड़ेगा।

 कहा जा रहा है कि ट्रंप एच-1 बी वीजा को बहुत मुश्किल बना सकते हैं और अपने भारतीय कर्मचारियों को अमेरिका ले जाने वाली अमेरिकी और भारतीय कंपनियों को टैक्स बढ़ाने की धमकी दे सकते हैं।

, एक हद तक ये उपाय ओबामा की हुकूमत द्वारा पहले ही आजमाए जा चुके हैं।

 एच-1 बी वीजा बाहरी विशेषज्ञों को अमेरिका आकर देश को अपनी विशेषज्ञता का लाभ देने के लिए जारी किया जाता है।

 पिछले कुछ सालों से इसे लगातार महंगा और मुश्किल बनाया जा रहा है।

 लेकिन भारतीय इंजीनियरों का मेहनताना अमेरिकी इंजीनियरों की तुलना में इतना कम पड़ता है कि कंपनियां थोड़ा नुकसान उठाकर भी उन्हें हायर करना या भारत से अमेरिका ट्रांसफर करना बेहतर समझती हैं।

, ध्यान रहे, ओबामा के पहले चुनाव के वक्त ‘माई जॉब इज बैंगलोर्ड’ (मेरी नौकरी बेंगलूरु जा चुकी है) लिखी हुई टी-शर्ट्स अमेरिकी नौजवानों में काफी पॉपुलर हो रही थीं।

 इसके बावजूद अमेरिकी कंपनियों ने बेंगलूरु में अपनी शाखा खोलने का काम जारी रखा।

 इसलिए ट्रंप के पदभार ग्रहण करने के बाद अमेरिका गए भारतीयों की नौकरियां रातोंरात चली जाएंगी, यह आशंका बेमानी है।

 लेकिन ट्रंप जैसे पॉप्युलिस्ट नेता जब-तब बिना सोचे-विचारे झटके में भी काफी कुछ कर गुजरते हैं, लिहाजा इस मामले में उनके साथ कूटनीतिक समझदारी बनाने में देर नहीं करनी चाहिए।

सौजन्य – नवभारत टाइम्स।

