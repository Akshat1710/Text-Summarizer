बेअदबी का क्रम (दैनिक जागरण)।

पंजाब में धार्मिक ग्रंथों की बेअदबी की घटनाएं लगातार सामने आना निस्संदेह चिंता का विषय है।

 रविवार को भी मोगा के धर्मकोट स्थित गांव चुग्गा खुर्द में गुटका साहिब की बेअदबी की घटना घटी, जिसमें पुलिस ने दो आरोपियों के खिलाफ मामला दर्ज कर एक को गिरफ्तार कर लिया।

 इस मामले में बेशक पुलिस ने त्वरित कार्रवाई करते हुए एक आरोपी को गिरफ्तार करने में सफलता हासिल कर ली, लेकिन प्रदेश में बड़ी संख्या में ऐसी घटनाओं के आरोपियों तक अभी भी कानून के लंबे हाथ नहीं पहुंच सके हैं।

 कदाचित यही कारण है कि ऐसी घटनाओं का क्रम नहीं टूट रहा है।

 विगत दिनों लंबी, जगराओं, नवांशहर व बलाचौर में भी धार्मिक ग्रंथों की बेअदबी हुई।

 गत माह ही पहली बार श्री हरिमंदिर साहिब की परिक्रमा में भी गुटका साहिब की बेअदबी की घटना सामने आई।

 इन घटनाओं का क्रम तब भी नहीं रुका जबकि विधानसभा चुनाव के मद्देनजर प्रदेश में सुरक्षा व्यवस्था सर्वाधिक चुस्त थी।

 यही नहीं गत वर्ष तो इस तरह की घटनाओं का ऐसा क्रम शुरू हुआ, जिससे प्रदेश में कानून व्यवस्था पूरी तरह बिगड़ गई।

 बरगाड़ी में जो कुछ हुआ वह भला कैसे भुलाया जा सकता है।

 इसके बावजूद बेअदबी की घटनाओं का क्रम जारी रहना दुर्भाग्यपूर्ण है।

 यह इसलिए भी चिंतित करने वाला है क्योंकि प्रदेश सरकार ने ऐसी घटनाओं को रोकने के लिए गत वर्ष ही कड़े कानून का प्रावधान किया था।

 हालांकि इन कानूनों की सार्थकता तभी साबित हो सकती है जब असल आरोपी पुलिस के हाथ लगें, जबकि सच्चाई यह है कि अभी कई मामलों में पुलिस को कोई खास सुराग ही हाथ नहीं लगा है।

 पंजाब की धरती गुरुओं, पीरों की धरती रही है।

 यहां हर धर्म को बराबर का सम्मान प्राप्त है।

 इसके बावजूद ऐसी घटनाओं के लगातार सामने आने के पीछे किसी साजिश की आशंका से इन्कार नहीं किया जा सकता है।

 साथ ही ऐसी घटनाओं के पीछे दूषित मानसिकता भी बड़ा कारण हो सकती है।

 आरोपियों तक पहुंच के लिए पुलिस को तो अपना तंत्र और दुरुस्त करने की आवश्यकता है ही, साथ ही समाज को भी चाहिए कि वह ऐसी मानसिकता वाले लोगों पर नजर रखे।

 धार्मिक स्थलों पर सुरक्षा की उचित व्यवस्था करने के साथ ही सीसीटीवी कैमरे आदि लगाने का कार्य भी तेजी से पूरा किया जाना चाहिए, ताकि इन घटनाओं को पूरी तरह रोका जा सके।

स्थानीय संपादकीय- पंजाब।

सौजन्य- दैनिक जागरण।

