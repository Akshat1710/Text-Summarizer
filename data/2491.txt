नुकसान नेपाल का (अमर उजाला)।

मधेसियों के आंदोलन को लेकर नेपाल में दिनोंदिन बिगड़ती स्थिति तो चिंतानजक है ही, नई दिल्ली के प्रति काठमांडू के सख्त रुख से भी समस्या गंभीर होती जा रही है।

 तस्करों का पीछा करते हुए नेपाल की सीमा में घुसे भारतीय अर्द्धसैनिक बल के जवानों को हिरासत में लेने, फिर रिहा कर देने का मामला भले सामान्य हो, पर भारतीय समाचार चैनलों पर प्रतिबंध लगाने, और भारतीय वाहनों को निशाना बनाने की घटनाएं बताती हैं कि मधेसियों के विरोध की अनदेखी कर वहां भारत-विरोधी माहौल बनाने की सुनियोजित कोशिश हो रही है।

 सीमा पर नाकेबंदी मधेसियों ने कर रखी है, पर काठमांडू इसके लिए भारत को जिम्मेदार ठहरा रहा है।

 बेशक इस गतिरोध को खत्म करना भारत के हित में भी है।

 पर नेपाल की सरकार हाथ पर हाथ धरे जिस तरह बैठी है, वह ज्यादा आश्चर्यजनक है।

 नेपाल तीन तरफ से भारत से घिरा है, और उसकी एक सीमा तिब्बत से लगती है, जिसके जरिये चीन फिलहाल काठमांडू को मदद पहुंचा रहा है।

 पर वह मदद नाकाफी है, जिसका सुबूत वाहनों की आवाजाही बेहद कम रह जाने, स्कूलों के बंद होने और आवश्यक वस्तुओं की आपूर्ति बाधित होने के रूप में सामने है।

, अभी तक भूकंप प्रभावित लोगों को भी पर्याप्त राहत नहीं दी सकी है, ऐसे में कल्पना की जा सकती है कि सर्दी बढ़ने से ईंधन की कमी से जूझते नेपाल को किन मुश्किलों का सामना करना पड़ेगा।

 मधेसियों की चिंता दूर करने के बजाय अब उनके आंदोलन को निशाना बनाया जा रहा है।

 सत्ताधारी सीपीएन यूएमएल तराई में सेना तैनात करने की बात कह रही है; उसे यह एहसास तक नहीं है कि पूरे देश की अस्सी फीसदी मैन्यूफैक्चरिंग इकाइयां तराई में हैं, और वहां व्याप्त गतिरोध से देश की अर्थव्यवस्था को कितना नुकसान उठाना पड़ रहा है।

 नई सरकार में माओवादियों के वर्चस्व से भारत-विरोध और चीन से नजदीकी जताने की कोशिश अस्वाभाविक नहीं है, पर काठमांडू को समझना चाहिए कि चीन के साथ उसका सांस्कृतिक संबंध नहीं है, न ही उसकी तमाम जरूरतें वह पूरी कर सकता है।

 अभी सिर्फ दक्षिण के मधेसी ही सरकार के खिलाफ हैं।

 पर नेपाल में यह गतिरोध अगर लंबा चला, तो जल्दी ही सरकार को पूरे देश के लोगों के विरोध का सामना करना पड़ेगा।

,  ।

सौजन्य :- अमर उजाला ,30.11.2015।

