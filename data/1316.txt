पानी के बंटवारे का सवाल (दैनिक जागरण)।

संयुक्त राष्ट्र महासभा ने 1997 में देशों के बीच पानी के बंटवारे का प्रस्ताव पारित किया था।

 इस प्रस्ताव में व्यवस्था थी कि बंटवारे को दो सिद्धांतों के अनुरूप किया जाएगा।

 पहला सिद्धांत ‘न्यायसंगत और उचित’ बताया गया।

 मान लीजिए आज कर्नाटक के किसान दस सिंचाई कर रहे हैं और तमिलनाडु के किसान एक सिंचाई को तरस रहे हैं।

 ऐसे बंटवारे को न्यायसंगत और उचित नहीं कहा जा सकता है।

 परंतु मान लीजिए कर्नाटक की नहरों से पांच प्रतिशत पानी का रिसाव होता है, जबकि तमिलनाडु की नहरों से 25 प्रतिशत का।

 अथवा कर्नाटक के किसान जीवनदायिनी धान की खेती कर रहे हैं, जबकि तमिलनाडु के किसान विलासिता के अंगूर की खेती कर रहे हैं।

 अथवा कर्नाटक में उतने ही पानी से सौ छोटे किसानों के द्वारा सिंचाई की जाती है, जबकि तमिलनाडु में पांच बड़े किसानों द्वारा।

 ऐसे में कर्नाटक को अधिक पानी देना ‘न्यायसंगत और उचित’ होगा।

 तात्पर्य यह है कि इस सिद्धांत की व्याख्या करना कठिन है।

 संयुक्त राष्ट्र के प्रस्ताव में दूसरा सिद्धांत किसी देश द्वारा दूसरे देश को ‘विशेष हानि’ न पहुंचाने का बताया गया है।

 जैसे कर्नाटक द्वारा पानी पूरी तरह रोक दिया जाए तो तमिलनाडु की फसलें सूख जाएंगी और पीने के पानी का अकाल पड़ जाएगा।

 तमिलनाडु को ऐसी हानि नहीं होनी चाहिए।

 परंतु मान लीजिए कर्नाटक द्वारा कम पानी छोड़ने से तमिलनाडु के किसानों को पांच के स्थान पर चार सिंचाई के लिए पर्याप्त पानी मिलता है।

 क्या इसे विशेष हानि कहा जा सकता है।

 अत: इस सिद्धांत की भी व्याख्या करना कठिन है।

 सच यह है कि पानी के बंटवारे को कोई ठोस सिद्धांत उपलब्ध नहीं है।

, कानून के आधार पर पानी का वितरण उतना ही कठिन है।

 यूरोपीय सोसायटी आफ इंटरनेशनल लॉ द्वारा बनाए गए पर्चे में कहा गया है कि अंतरराष्ट्रीय कानून में परंपरागत उपयोग को ही आधार माना गया है।

 यहां भी पेंच है।

 जैसे फरक्का बैराज लें।

 1975 में बैराज बनने के पहले गंगा का अधिकतर पानी बांग्लादेश को जा रहा था।

 हमारी हुगली नदी अकसर सूख जाती थी।

 परंपरा के आधार पर भारत द्वारा फरक्का बैराज बनाना गलत हो जाएगा।

 एक और समस्या बदलती परिस्थितियों की है।

 जैसे पचास वर्ष पूर्व बेंगलुरू छोटा शहर था।

 आज इस शहर का विस्तार हो गया है।

 देश द्वारा निर्यात किए जा रहे साफ्टवेयर में बेंगलुरू का महत्वपूर्ण योगदान है।

 परंपरा का सख्ती से पालन करेंगे तो बेंगलुरू का विकास नहीं हो सकेगा।

 अत: पानी के वितरण का यह सिद्धांत भी असफल है।

 निष्कर्ष है कि दो क्षेत्रों के बीच पानी का बंटवारा किसी नैतिक अथवा कानूनी आधार पर संभव नहीं है।

 अंतत: पानी का बंटवारा ताकत के आधार पर हो जाता है।

 जैसे इजरायल द्वारा जार्डन नदी के 80 प्रतिशत पानी का उपयोग हो रहा है, क्योंकि वह ताकतवर है।

, पानी का अंतरराज्यीय बंटवारा ताकत के आधार पर नहीं किया जा सकता है।

 कर्नाटक तथा तमिलनाडु एक दूसरे के विरुद्ध युद्ध नहीं छेड़ सकते हैं।

 अत: अंतरराज्यीय जल विवादों में केंद्र सरकार को अपनी ताकत का उपयोग करके निर्णय देना होगा।

 विषय केवल कर्नाटक का नहीं है।

 ऐसा ही विवाद पंजाब तथा हरियाणा के बीच सतलुज नदी को लेकर विद्यमान है।

 बिहार की शिकायत है कि उसे गंगा के पानी का न्यायसंगत और उचित हिस्सा नहीं मिल रहा है।

 केंद्र सरकार को चाहिए कि अपने निष्पक्ष विवेक का उपयोग करते हुए पानी का बंटवारा करे।

 केंद्र सरकार की समस्या है कि बंटवारा करने का कोई ठोस सिद्धांत उपलब्ध नहीं है।

 अत: दोनों पक्ष नाराज ही रहेंगे, वह निर्णय चाहे कुछ भी दे।

 ऐसे में केंद्र सरकार निर्णय करने से बचना चाहती है।

 परंतु यह आंख मिचौली देश के लिए हानिकारक है।

 देश के दो राज्यों के लोगों के बीच अनायास ही मनमुटाव पैदा हो जाता है।

 जैसे कर्नाटक में रह रहे तमिल लोगों को आक्रोश का सामना करना पड़ रहा है।

 अत: केंद्र सरकार को पानी के बंटवारे के लिए पारदर्शी व्यवस्था बनानी चाहिए।

, इस व्यवस्था के तीन बिंदु बनाए जा सकते हैं।

 पहला बिंदु पीने के पानी का है।

 हमारी राष्ट्रीय जल नीति में इसे सर्वोच्च प्राथमिकता दी गई है।

 अत: उपलब्ध पानी को सर्वप्रथम पीने के लिए आवश्यकतानुसार आवंटित करना चाहिए।

 शेष पानी के आधे हिस्से को परंपरा के अनुसार आवंटित किया जा सकता है।

 पिछले दस वर्षो के बंटवारे को ‘परंपरा’ माना जा सकता है।

 शेष आधे हिस्से की नीलामी करनी चाहिए।

 जिस राज्य को पानी की अधिक आवश्यकता हो वह इसे खरीद ले।

 मान लीजिए कर्नाटक में एक लीटर पानी से 30 पैसे का रेशम उत्पादित होता है।

 तमिलनाडु में उसी एक लीटर पानी से 70 पैसे की चीनी उत्पादित होती है।

 ऐसे में तमिलनाडु पानी का अधिक मूल्य चुकाने को तैयार होगा।

 आने वाले समय में परंपरा के आधार पर पानी का वितरण बदलता जाएगा।

 यदि तमिलनाडु ने कावेरी का 80 प्रतिशत जल खरीदा तो आने वाले समय में परंपरा के अनुसार आवंटित होने वाले आधे पानी को इस अनुपात में आवंटित किया जाएगा।

 देश के लिए यह लाभ का सौदा है।

 पानी का उपयोग वहां होगा जहां उससे अधिकतम उत्पादन हासिल होता है।

 नीलामी में वसूल की गई रकम का उपयोग संबंधित राज्यों के जल संसाधनों के विकास के लिए किया जा सकता है।

 नीलामी में दूसरे राज्यों को भी बोली लगाने का अवसर दिया जा सकता है।

 आंध्र प्रदेश पानी का अधिक मूल्य चुकाने को तैयार हो तो वह कावेरी नदी के पानी को खरीदकर विजयवाड़ा ले जा सकता है।

 पानी हमारा बहुमूल्य संसाधन है।

 इसका उपयोग वहीं होना चाहिए जहां इससे देश को अधिकतम उत्पादन मिले।

 यह व्यवस्था पारदर्शी है।

 किसी राज्य को शिकायत नहीं हो सकती है कि उसके अधिकारों का हनन किया गया है।

, इस संदर्भ में पाकिस्तान के साथ पानी के बंटवारे पर भी पुनर्विचार किया जा सकता है।

 पचास के दशक में हमने सिंधु जल संधि की थी।

 इजरायल के उदाहरण से स्पष्ट हो जाता है कि पानी का अंतरदेशीय बंटवारा शक्ति के आधार पर होता है।

 हम सिंधु जल संधि में संशोधन की मांग कर सकते हैं।

 कहा जा सकता है कि परिस्थितियां बदल गई हैं और पानी के वितरण पर पुनर्विचार करना चाहिए, लेकिन खतरा है कि चीन तथा नेपाल के साथ यह दांव उल्टा पड़ सकता है।

 एक तरफ हम पाकिस्तान तथा बांग्लादेश को जाने वाली नदियों के शीर्ष पर स्थित हैं तो दूसरी तरफ नेपाल, भूटान तथा चीन से आने वाली नदियों के पैर पर।

 अत: पाकिस्तान को सिंधु घाटी की नदियों का पानी न देने से चीन के लिए उसी सिद्धांत को उद्धृत करते हुए हमें ब्रापुत्र के पानी से वंचित करने का तर्क मिल जाएगा।

 लेकिन अंत में बंटवारा शक्ति के आधार पर ही होता है।

 इस दृष्टि से विषय पर निर्णय लेना चाहिए।

, लेखक :-    डॉ. भरत झुनझुनवाला, (आर्थिक मामलों के विशेषज्ञ हैं और आइआइएम बेंगलुरू में प्रोफेसर रह चुके हैं), सौजन्य :- दैनिक जागरण , 27-09-2016।

