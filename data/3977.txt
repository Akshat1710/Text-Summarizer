विकास और आतंकवाद (Editorial:अमर उजाला )।

तुर्की के अंतालिया रिजॉर्ट में जी-20 की शिखर बैठक से ऐन पहले पेरिस में इस्लामिक स्टेट के हमले ने दुनिया के ताकतवर देशों के इस मंच की प्राथमिकताओं को बदलने के साथ ही यह याद दिलाया है कि औद्योगिक तथा आर्थिक विकास पर एकतरफा बातचीत नहीं हो सकती।

 इससे यह भी पता चलता है कि आतंकवाद सिर्फ पश्चिम एशिया और अफ्रीकी देशों या फिर भारत जैसे देश की चिंता भर नहीं हो सकता, बल्कि अमीर देश भी उसकी जद में है।

 गरीबी, भुखमरी, अशिक्षा, बेरोजगारी और कुपोषण के बरक्स आतंकवाद आज कहीं अधिक भयावह रूप में सामने है।

 अच्छी बात यह है कि पेरिस में हुए हमले के बाद दुनिया के तमाम देशों ने आतंकवाद के खिलाफ एकजुटता दिखाई है।

 यह एकजुटता जी-20 की बैठक में भी दिखी, जहां वैसे तो वैश्विक अर्थव्यवस्था, वित्तीय नियंत्रण, रोजगार और जलवायु परिवर्तन तथा ऊर्जा के वैकल्पिक उपायों पर बात होनी थी।

 इस पर भी गौर किया जाना चाहिए कि कुछ दिनों बाद ही दुनिया भर के देश पेरिस में जलवायु परिवर्तन और कार्बन कटौती पर बात करने के लिए एकत्र होने वाले हैं।

, यदि पेरिस में हुए हमले, जी-20 की बैठक और फिर जलवायु परिवर्तन की प्रस्तावित बैठक को एक साथ रखकर देखें, तो दुनिया के समक्ष मौजूद चुनौतियों और प्राथमिकताओं को स्पष्ट तौर पर देखा जा सकता है।

 हालांकि पिछले वर्ष ब्रिसबेन में हुई जी-20 की बैठक में वैश्विक जीडीपी की दर दो फीसदी से अधिक रहने का अनुमान व्यक्त किया गया था, जो कि अंतालिया में पूरा होता नहीं दिखा।

 इस बैठक के बहाने ही सही, अमेरिकी राष्ट्रपति बराक ओबामा और रूसी राष्ट्रपति व्लादिमीर पुतिन ने एक टेबिल पर आकर सीरिया के संकट पर बात की है, जिसके नतीजे देखना अभी बाकी है।

 जहां तक भारत की बात है, तो प्रधानमंत्री मोदी ने मेक इन इंडिया, स्मार्ट सिटी और स्किल इंडिया जैसे अहम कार्यक्रमों की ओर अमीर देशों का ध्यान तो खींचा ही, उन्होंने दो टूक भारत का यह पक्ष भी दोहराया है कि न तो आतंकवाद में और न ही पीड़ित देशों में फर्क किया जा सकता है।

 वास्तव में आतंकवाद की तरह आर्थिक विकास और जलवायु परिवर्तन के मामले में भी भेद नहीं किया जा सकता।

 अमीर देशों को समझना होगा कि दुनिया आज समतल है।

,  ।

सौजन्य :- अमर उजाला , 17.11.2015।

