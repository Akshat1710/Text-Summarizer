सख्ती का दौर (नवभारत टाइम्स)।

इस वित्त वर्ष की आखिरी मौद्रिक नीति घोषित होने से पहले कथित आर्थिक विश्लेषकों ने माहौल ऐसा बना दिया था, जैसे रिजर्व बैंक की तरफ से ब्याज दरों में कटौती होना बिल्कुल तय हो।

 कहा जा रहा था कि साल 2017 में आरबीआई को ब्याज में पौना पर्सेंट की कटौती तो करनी ही है, जिसकी शुरुआत वह अब नहीं तो भला कब करेगा।

 लेकिन जो मौद्रिक नीति आई, उसमें न सिर्फ ब्याज दरों को ज्यों का त्यों रहने दिया गया, बल्कि साफ शब्दों में यह भी कह दिया गया कि देश-दुनिया का माहौल ऐसा नहीं है कि निकट भविष्य में ऐसी किसी कटौती की उम्मीद की जा सके।

 मॉनिटरी पॉलिसी कमिटी सर्वसम्मत ढंग से इस राय पर पहुंची है कि ईंधन और खाद्य सामग्री, दोनों के ही आने वाले दिनों में महंगे होते जाने के संकेत मिल रहे हैं, साथ ही दुनिया के लगभग सारे देश अपनी-अपनी ब्याज दरें सख्त करने का रुख दिखा रहे हैं।

, ऐसे में ब्याज दरों को लेकर आरबीआई का रुझान ‘अकोमोडेटिव’ से बदल कर ‘न्यूट्रल’ कर दिया गया है।

 मतलब यह कि दर घटाने का हर संभव मौका तलाशते रहने के बजाय भारतीय रिजर्व बैंक अब जरूरी लगने पर इसे बढ़ा भी सकता है।

 अपने इस नए रुझान के जरिये रिजर्व बैंक ने सरकार को यह संकेत दिया है कि देश का आर्थिक माहौल चटख बनाने का काम अब उसे अकेले दम पर ही करना होगा।

 ध्यान रहे, मौजूदा सरकार के शपथ ग्रहण से लेकर अब तक रिजर्व बैंक अपनी मुख्य ब्याज दर रेपो रेट को कुल 1.75 फीसदी घटा चुका है।

 बैंकों ने इस कटौती का काफी हिस्सा अपने ग्राहकों तक पहुंचने नहीं दिया, क्योंकि उन्होंने सरकारी शह पर अपना काफी सारा कर्ज उन बड़े कॉरपोरेट घरानों को बांट रखा है, जो मूल तो क्या ब्याज भी चुकाने का नाम नहीं ले रहे।

 इस मौद्रिक नीति में इन बट्टाखाता कर्जों पर गंभीर चिंता जताई गई है और बैंकों से इनकी वसूली का आग्रह किया गया है।

, वैसे, रिजर्व बैंक ने यह उम्मीद भी जाहिर की है कि बैंकों के पास अपनी तरफ से ब्याज दरें घटाने की काफी गुंजाइश मौजूद है, क्योंकि उनके पास धन बहुतायत में मौजूद है।

 नोटबंदी के दौरान लोगों को अपने पास मौजूद लगभग सारी की सारी नकदी बैंकों में जमा करनी पड़ी, लेकिन निकासी वे बहुत मामूली तौर पर ही कर पाए हैं।

 बमुश्किल 4 प्रतिशत ब्याज पर अपने पास पड़ी इस रकम को बैंक अगर अभी की तुलना में काफी सस्ते कर्ज की शक्ल में बांटें, तो भी उन्हें कोई नुकसान नहीं है।

 पिछले दिनों कई बैंकों ने अपनी दरें घटाई भी हैं, लेकिन घरों और महंगे सामानों का बाजार आज भी उठने का नाम नहीं ले रहा।

 रिजर्व बैंक ने आगामी 13 मार्च से नकदी निकासी पर लगी सारी पाबंदियां हटा लेने की बात भी कही है।

 उम्मीद करें कि अगला वित्त वर्ष शुरू होने तक देश की आर्थिक स्थितियां सामान्य हो जाएंगी।

, सौजन्य- नवभारत टाइम्स।

