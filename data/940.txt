फेड का अहम कदम (बिजनेस स्टैंडर्ड)।

अमेरिकी केंद्रीय बैंक फेडरल रिजर्व ने उमीद के मुताबिक ही प्रधान ब्याज दर में 0.25 फीसदी की बढ़ोतरी की है लेकिन उसने अपने वक्तव्य में कहा है कि वर्ष 2017 में यह दर और तेज हो सकती है।

 वक्तव्य में कहा गया है कि फेडरल रिजर्व वर्ष 2017 में दरों में तीन बार इजाफा करने को तैयार है।

 बाजार का अनुमान अधिक से अधिक दो इजाफों का था।

 फेडरल रिजर्व ने सकल घरेलू उत्पाद से संबंधित अनुमानों में कोई बदलाव नहीं किया।

 अब भी उसका मानना यही है कि अगले तीन वर्ष तक अमेरिकी अर्थव्यवस्था दो फीसदी की दर से विकसित होगी।

 परंतु मुद्रास्फीति बढ़ रही है और केंद्रीय बैंक को उम्मीद है कि दो फीसदी की खुदरा महंगाई का उसका लक्ष्य जल्दी ही पीछे रह जाएगा।

 उच्च मुद्रास्फीति के अनुमानों को शायद डोनाल्ड ट्रंप के आगामी प्रशासन में होने वाले नीतिगत बदलावों के संकेत के चलते भी तब्दील किया गया हो।

 फेड चेयरपर्सन जैनेट येलेन ने कहा कि आर्थिक नीतियों में बदलाव को लेकर अनिश्चितता है और यह भी स्पष्टï नहीं है कि वे अर्थव्यवस्था पर क्या असर डालेंगी।

 ट्रंप ने वादा किया है कि वे बुनियादी ढांचे पर खर्च बढ़ाएंगे, संरक्षणवादी नीतियां अपनाएंगे और करों में कटौती करेंगे।

 दुनिया भर में फेड के कदम और उसके वक्तव्य ने डॉलर को मजबूती प्रदान की।

 डॉलर वाले बॉन्ड और अमेरिकी प्रतिभूतियों के दाम बढ़े और डॉलर में ही संदर्भित सोने और कच्चे तेल के दाम गिरे।

 अधिकांश शेयर बाजारों की प्रतिक्रिया नकारात्मक रही।

अनुमान यह भी है कि जोखिम भरे उभरते बाजारों और धीमे विकास वाले यूरो क्षेत्र से पूंजी का बहिर्गमन होगा और वह अमेरिकी बॉन्ड बाजार का रुख करेगी।

 विदेशी पोर्टफोलियो निवेशक पिछले कुछ महीनों से अपनी रुपये वाली परिसंपत्ति की बिक्री कर रहे हैं।

 ऐसे निवेशकों ने अक्टूबर से अब तक 57,000 करोड़ रुपये की पूंजी निकाली है।

 इसमें से 45,201 करोड़ रुपये की बिक्री ऋण में जबकि 22,609 करोड़ रुपये की बिक्री इक्विटी में की गई।

 फेड के हालिया कदम के बाद इसमें इजाफा हो सकता है।

 संरक्षणवाद न केवल अमेरिका में महंगाई लाएगा बल्कि उभरते बाजारों से निर्यात भी कमजोर होगा।

 नीतिगत बदलाव सूचना प्रौद्योगिकी उद्योग को भी प्रभावित कर सकते हैं।

 आशंका है कि वहां वर्क वीजा कोटा कम किया जाएगा।

 डॉलर के मुकाबले रुपया पहले ही ऐतिहासिक गिरावट पर है।

 करीब 28 अरब डॉलर मूल्य की विदेशी मुद्रा के स्वैप के अलावा एफपीआई द्वारा की गई बिकवाली ने भी रुपये पर दबाव बनाया है।

, दिसंबर में दरों में कटौती की भारतीय रिजर्व बैंक से उम्मीद थी पर वह पूरी नहीं हो सकी लेकिन खुदरा महंगाई के ताजातरीन आंकड़े बताते हैं कि नवंबर में यह रिकॉर्ड स्तर तक गिरी।

 माना जा रहा है कि रिजर्व बैंक जल्द ही दरों में कटौती करेगा।

 अर्थव्यवस्था पर नजर रखने वालों को उम्मीद है कि वर्ष 2017-18 के बजट में राजकोषीय नीति को थोड़ा सहज बनाया जाएगा ताकि विमुद्रीकरण के बाद मंद पड़ी आर्थिक गतिविधियों में जान फूंकी जा सके।

 रुपये के मूल्य में आ रही गिरावट के चलते क्रॉस-करेंसी प्रतिफल में आ रही कमी और डॉलर की कीमतों में आ रही तेजी के चलते रुपया और कमजोर हो सकता है।

 निश्चित तौर पर एक प्रतिष्ठिïत वित्तीय सलाहकार ने कहा है कि वर्ष 2017 के अंत तक रुपया डॉलर के मुकाबले 70.5 के स्तर पर जा सकता है।

 रुपया कमजोर होने से और अधिक एफपीआई पूंजी देश से बाहर जाएगी और प्रत्यक्ष निवेशक भी चौकन्ने होंगे।

 लेकिन इसका एक पहलू यह भी है कि कमजोर रुपया निर्यात को बढ़ावा देगा।

 अमेरिका में बढ़ता संरक्षणवाद जरूर राह में रोड़ा बनेगा।

 फेडरल रिजर्व का वक्तव्य यही बताता है कि अब मामला केवल मौद्रिक नीति तक सीमित नहीं है।

 भारतीय अर्थव्यवस्था को अमेरिकी राजकोषीय नीति में नाटकीय बदलावों के लिए तैयार रहना चाहिए।

, सौजन्य – बिजनेस स्टैंडर्ड।

