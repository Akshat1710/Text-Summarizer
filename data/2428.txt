सोच बदलने का समय (दैनिक जागरण)।

प्रधानमंत्री नरेंद्र मोदी ने एक बार फिर न केवल बेलगाम गौ रक्षकों को निशाने पर लिया, बल्कि दलित उत्पीड़न की घटनाओं पर भी दो टूक ढंग से अपने विचार व्यक्त किए।

 दलित उत्पीड़न की हाल की घटनाएं चिंतित करने वाली हैं।

 लगभग सभी राजनीतिक दलों ने इन घटनाओं पर चिंता जताई, लेकिन ज्यादातर नेताओं के चिंता के स्वर में ईमानदारी का अभाव दिखा।

 इन नेताओं ने ऊना की घटना को लेकर तो भाजपा और केंद्र सरकार को कठघरे में खड़ा किया, लेकिन दलित उत्पीड़न की अन्य घटनाओं पर मौन साधे रहना ही उचित समझा।

 दलित उत्पीड़न की घटनाओं के मामले में यह दोहरा रवैया भी समस्याएं पैदा करने वाला है।

 राजनीतिक दल अपने नंबर बढ़ाने के फेर में कुछ मसलों पर तो शोर मचाते हैं और कुछ पर चुप्पी साधे रहते हैं।

 आम तौर पर हर वर्ष एक या दो बार दलित उत्पीड़न की घटनाओं को लेकर संसद में चर्चा होती है।

 पिछले दिनों भी हुई।

 इन चर्चाओं का कोई मूल्य-महत्व इसलिए नहीं रहता, क्योंकि राजनीतिक दल एकजुट होकर अपनी चिंता जाहिर करने से भी बचते हैं और उन कारणों की पहचान एवं उनका निवारण करने से भी जिनके चलते दलित उत्पीड़न की घटनाएं थमने का नाम नहीं ले रही हैं।

 यदि राजनीतिक दल दलितों के मान-सम्मान की रक्षा के लिए सचमुच प्रतिबद्ध हैं तो फिर दलितों के प्रति मानसिकता में बदलाव लाने का काम सबसे पहले उन्हें अपने दल के स्तर पर शुरू करना चाहिए।

 दुर्भाग्य से इस मामले में केवल कोरी बातें ही अधिक की जाती हैं।

 बेहतर होगा कि भाजपा दलितों को मान-सम्मान दिलाना अपने राजनीतिक एजेंडे में न केवल शामिल करे, बल्कि उस पर अमल भी सुनिश्चित करे।

, दलित उत्पीड़न की घटनाओं का मुख्य कारण समाज की सोच है और समाज की इस सोच को बदलने का काम राजनीतिक दल बेहतर तरीके से कर सकते हैं।

 उन्हें इस पर विचार करना चाहिए कि वे यह काम सही तरह से क्यों नहीं कर पा रहे हैं।

 कोई भी देश तब तक न तो आगे बढ़ सकता है और न विश्व में प्रतिष्ठा हासिल कर सकता है जब तक उसके यहां वंचित-शोषित तबकों को पर्याप्त मान-सम्मान नहीं मिलता।

 अपने देश में दलितों की उपेक्षा एक लंबे अर्से से जारी है।

 काफी कुछ बदलाव हुआ है, लेकिन यह सोच अभी भी बरकरार है कि दलित उनके समकक्ष नहीं।

 यह सोच सामंती मानसिकता की परिचायक है और लोकतंत्र में ऐसी मानसिकता के लिए कहीं कोई स्थान नहीं हो सकता।

 दलित उत्पीड़न की घटनाओं के मामले में अक्सर यह बात सामने आती रहती है कि एससी-एसटी अधिनियम को और कठोर बनाया जाए।

 निश्चित तौर पर इस अधिनियम की खामियां दूर की जानी चाहिए, लेकिन कोशिश इस बात की होनी चाहिए कि इस अधिनियम के उल्लंघन की नौबत ही न आए।

 इस लक्ष्य की प्राप्ति तभी हो सकती है जब समाज का हर तबका दलितों को पर्याप्त मान-सम्मान देने के लिए आगे आएगा।

 दलित उत्पीड़न के मामले सभ्य समाज की अवधारणा को भी नुकसान पहुंचाते हैं और भारतीय मूल्यों की भी हेठी करते हैं।

 जब तक दलितों के बारे में लोगों की सोच नहीं बदलती तब तक इसके अतिरिक्त और कोई उपाय नहीं कि दलित उत्पीड़न की घटनाओं के मामले में संबंधित शासन-प्रशासन की ओर से त्वरित कार्रवाई किया जाना सुनिश्चित हो।

 इससे ही उन तत्वों को सही संदेश दिया जा सकता है जो दलितों के मान-सम्मान से खेलते रहते हैं।

, सौजन्य – दैनिक जागरण (08.08.2016).।

