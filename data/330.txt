आत्मनिर्भरता जरूरी (दैनिक जागरण)।

जम्मू-कश्मीर में बिजली की बढ़ती चोरी इस दृष्टि से चिंताजनक है कि केंद्र से उधारी में ली जा रही बिजली के एवज में उतना राजस्व का भुगतान नहीं हो पा रहा है जितने की बिजली खरीदी जा रही है।

 दुख की बात यह है कि राज्य बिजली क्षेत्र में आत्मनिर्भर नहीं बन पाया है और सब्सिडी में केंद्र से मिलने वाली बिजली का खर्चा भी साल दर साल बढ़ता जा रहा है।

 राज्य में बिजली का खस्ताहाल ढांचा और विभागीय उदासीनता भी काफी हद तक बिजली की चोरी के लिए जिम्मेदार है।

 राज्य के उपमुख्यमंत्री ने विधान सभा में बिजली विभाग की ग्रांट पेश करते हुए बताया कि सरकार पर सात हजार करोड़ रूपए की देनदारी है और यह देनदारी उनकी सरकार को विरासत में मिली है।

 अगर यह देनदारी विरासत में मिली तो गठबंधन सरकार बने करीब दो साल होने जा रहे है।

 क्या सरकार ने इस घाटे को कम किया ।

 विडंबना यह है कि सरकारी विभागों की देनदारी भी करोड़ों में है।

 यह देनदारी ही पूर कर ली जाए तो बिजली विभाग के वित्तीय घाटे को काफी हद तक कम किया जा सकता है।

 अगर सरकार चौबीस घंटे बिजली उपलब्ध करवाने के दावे कर रही है तो यह अच्छा कदम है।

 देनदारी खत्म के लिए पैंतीस सौ करोड़ रूपए का कम ब्याज पर केंद्र से कर्जा लेने से भी कर्जा कम हो जाएगा।

 लेकिन जब तक बिजली की चोरी नही रोकी जा सकती तब तक घाटे पर अंकुश नही लगाया जा सकता।

 घाटा साल दर साल बढ़ता ही जाएगा।

 बिजली चोरी का अंदाजा उप मुख्यमंत्री के विधान सभा में बयान से सहजता से लग जाता है जब उन्होंने कहा कि राज्य में 28 लाख राशन कार्डधारक है जबकि सोलह लाख बिजली कनेक्शन है।

 राज्य में 61 प्रतिशत बिजली चोरी हो रही है।

 शहर और उसके बाहरी क्षेत्रों में मीटर लगने के बाद न तो बिजली खपत में कमी आई और न ही राजस्व वसूली में बढ़ोतरी हुई।

 इसका एक बड़ा कारण बिजली का खस्ताहाल ढांचा भी है।

 जिससे ट्रांसमीशन और डिस्ट्रब्यूशन के नुकसान को भी कम करने की जरूरत है।

 यह अच्छी बात है कि ग्रांट के दौरान बिजली मंत्री ने राज्य के इक्कीस जिलों के ग्रामीण क्षेत्रों को दीन दयाल उपाध्याय योजना से जोड़ने की बात की।

 इससे ग्रामीण क्षेत्रों में बिजली की आपूर्ति बेहतर होगी।

 हालांकि सरकार ने हाल ही में जारी किए बजट में बिजली व्यवस्था में सुधार के दावे किए हैं।

स्थानीय संपादकीय- जम्मू-कश्मीर, सौजन्य- दैनिक जागरण।

