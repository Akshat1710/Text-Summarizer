रेलवे की रफ्तार (नवभारत टाइम्स)।

भारतीय रेलवे अपनी गति बढ़ाने को लेकर गंभीर है, इसलिए हाई स्पीड ट्रेनों के कई विकल्प आजमाए जा रहे हैं।

 पिछले दिनों लंबे समय से अटके पड़े दिल्ली-गाजियाबाद-मेरठ रैपिड रेल ट्रांजिट कॉरिडोर को मंजूरी मिल गई।

 फैसला अमल में आ जाए, तो दिल्ली से मेरठ की दूरी 48 मिनट में तय हुआ करेगी, जबकि आम गाड़ियों से यह सफर डेढ़-दो घंटे में तय होता है।

 इस कॉरिडोर में ट्रेनें 160 किमी प्रति घंटे की रफ्तार से चलेंगी और उन्हें लंबी दूरी की गाड़ियों को पास देने के लिए बीच-बीच में अटकना भी नहीं पड़ेगा।

, रेलवे अगले साल से मुंबई-अहमदाबाद-हाई स्पीड कॉरिडोर का निर्माण शुरू करने का मन बना रही है, जहां अधिकतम 350 किलोमीटर प्रति घंटे की गति से बुलेट ट्रेन दौड़ेगी।

 इससे मुंबई-अहमदाबाद का सफर मात्र 2 घंटे में तय होगा।

 रेलवे प्रशासन चाहता है कि 2023 से इस रास्ते पर बुलेट ट्रेन दौड़ने लगे।

 लेकिन इसी के साथ वह मैग्लेव ट्रेन चलाने की भी तैयारी कर रही है।

 इसे दिल्ली-हावड़ा या ऐसे ही किसी लंबे रूट पर चलाया जाएगा।

 मैग्लेव ट्रेन 100 किलोमीटर प्रति घंटे की रफ्तार पकड़ने के बाद चुंबकीय शक्ति के जरिए पटरियों से लगभग 10 सेंटीमीटर ऊपर उठकर चलने लगती है।

 यह 500 किलोमीटर प्रति घंटे से ज्यादा की रफ्तार पकड़ सकती है, लेकिन इसे चलाने के लिए काफी मोटी रकम चाहिए।

 इसके लिए कोई निजी कंपनी आगे नहीं आ रही है, लिहाजा इस प्रॉजेक्ट को पब्लिक प्राइवेट पार्टनरशिप के जरिए बनाया जा सकता है।

, लेकिन इसी के साथ एक नया प्रस्ताव हाइपरलूप ट्रेन का भी आ गया है।

 आधुनिकतम तकनीक वाली यह ट्रेन 1,120 किलोमीटर प्रति घंटे की रफ्तार से चलती है।

 मुंबई से पुणे तक का सफर इससे महज 25 मिनट में पूरा किया जा सकेगा।

 कैप्सूल जैसी यह ट्रेन वैक्यूम ट्यूब सिस्टम में चलती है।

 इसे बनाने वाली अमेरिकी कंपनी ने इसके परीक्षण के लिए मुंबई और पुणे के बीच जमीन मांगी है।

 अगर हम रेलवे की रफ्तार बढ़ाने में बड़ी से बड़ी पूंजी लगाने को तैयार हैं, तो हमें अपना दांव भविष्य की तकनीक पर ही खेलना चाहिए।

 जहाज को भी पीछे छोड़ देने वाली हाइपरलूप ट्रेन से हमारे देश के महानगरों पर बोझ कम होगा।

, सबसे बड़ी बात यह कि यह बुलेट ट्रेन से सस्ती है।

 एक किलोमीटर बुलेट ट्रेन का नेटवर्क बनाने में तकरीबन 674 करोड़ रुपये की लागत आती है, लेकिन इतना ही बड़ा ‘हाइपरलूप’ नेटवर्क तैयार करने में सिर्फ 269 करोड़ की लागत आएगी।

 राजनयिक तकाजे अपनी जगह हैं लेकिन हम जापान से अच्छे रिश्ते बनाने के लिए बुलेट ट्रेन का बोझ अपने सिर ले लें, यह व्यावहारिक रवैया नहीं है।

 अमेरिका और संयुक्त अरब अमीरात के साथ ही हमें मुंबई-पुणे रूट पर भी हाइपरलूप के तजुर्बे देख लेने चाहिए, फिर अपने महानगरों को इससे जोड़ने में पूरी ताकत झोंक देनी चाहिए।

, सौजन्य – नवभारत टाइम्स।

