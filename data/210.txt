नियुक्ति के नियम में बदलाव (दैनिक जागरण)।

सरकार ने माध्यमिक और उच्च माध्यमिक स्कूलों के शिक्षकों की नियुक्ति के नियम में बदलाव किया है।

 विपक्ष के विरोध के बावजूद सरकार ने विधानसभा में विधेयक पारित कर शिक्षकों की नियुक्ति के नियमों में बदलाव कर दिया।

 नए नियम के अनुसार आंचलिक स्तर पर शिक्षकों की नियुक्ति की तालिका बनाने की प्रक्रिया खत्म हो जाएगी।

 उसकी जगह राज्य स्तर पर एक ही केंद्रीय बोर्ड होगा जो परीक्षा में उत्तीर्ण होनेवाले उम्मीदवारों की मेधा तालिका तैयार करेगा।

 योग्यता के आधार पर जिस उम्मीदवार का चयन जिस क्षेत्र के लिए होगा वहां उसे शिक्षक की नौकरी करनी पड़ेगी।

वाममोर्चा के शासन में 1997 में शिक्षकों की नियुक्ति के लिए कानून के तहत स्कूल सर्विस कमीशन (एसएससी) का गठन किया गया था।

 शिक्षा मंत्री कहा कहना है कि वामो के शासन में शिक्षकों की नियुक्ति के लिए बने कानून में कई तरह की खामियां थीं।

 अलग-अलग पांच आंचलिक केंद्रों से नियुुक्ति प्रक्रिया संचालित होती थी।

 उनका यह भी कहना है कि स्कूल सर्विस कमीशन (एसएससी) माकपा कैडरों को शिक्षक के रूप में खपाने का जरिया बन गया था।

 पांच आंचलिक केंद्रों में अलग-अलग मानदंड था।

 उत्तीर्ण होने के लिए अलग-अलग अंक तालिका भी निर्धारित थी।

 लेकिन अब राज्य स्तर से एक ही केंद्रीय बोर्ड से नियुक्ति प्रक्रिया संचालित होगी।

 योग्यता के आधार पर शिक्षकों की नियुक्ति संभव होगी और नियुक्ति प्रक्रिया पूरी तरह पारदर्शी होगी।

 बदली के मामले में शिक्षिकाओं को प्राथमिकता दी जाएगी।

 किसी भी नौकरी के लिए पुलिस प्रमाणन और मेडिकल सर्टिफिकेट अनिवार्य होता है।

 अब शिक्षकों की नियुक्ति में भी इसे लागू किया जाएगा।

 अस्वस्थता के आधार पर शिक्षकों को भी बदली में प्राथमिकता दी जाएगी।

शिक्षा मंत्री का यह तर्क अपनी जगह सही है।

 पहले के नियम में उम्मीदवार अपनी इच्छानुसार आंचलिक केंद्र का चयन करते थे और आवेदन में ही संबंधित क्षेत्र का उल्लेख होता था लेकिन बाद में स्वेच्छा से बदली की गुंजाइश नहीं थी।

 लेकिन नए नियम में चूंकिआंचलिक क्षेत्र को खत्म कर दिया गया है लेकिन नियुक्ति के बाद शिक्षकों की बदली का विकल्प खुला रखा गया है।

 राज्य स्तर पर एक ही केंद्रीय बोर्ड से शिक्षकों की नियुक्ति की प्रक्रिया संचालन करने का प्रावधान भी सही है।

 सरकार को पुराने नियम कानून में संशोधन करने का अधिकार है लेकिन एक चीज का खयाल रखना चाहिए कि शिक्षकों को अन्य पेशेवरों की तरह नहीं देखा जाना चाहिए।

 नियुुक्ति के पहले पुलिस प्रमाणन और मेडिकल चेकअप भी प्रावधान में शामिल किया गया है लेकिन इसके साथ सरकार को यह भी खयाल रखना चाहिए कि शिक्षक एक सम्मानीय व्यक्ति होता है जिसकी सेवा अमूल्य है।

 उन पर भी नए नियम कानू लागू होनी चाहिए लेकिन अन्य पेशेवरों से उन्हें अलग नजरिये से देखा जाना चाहिए।

 नियुक्ति के नए नियम में शिक्षकों का महत्व बना रहे इस पर भी सरकार को ध्यान देना होगा।

 स्थानीय संपादकीय : पश्चिम बंगाल , सौजन्य – दैनिक जागरण, 16-12-2016।

