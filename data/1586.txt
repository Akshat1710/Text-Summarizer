आतंक के बीच (हिन्दुस्तान)।

बुधवार पीठ थपथपाने का दिन था, अगले दिन का सूरज निकलते ही खींचतान और विवादों का सिलसिला लौट आया।

 आतंकवादी वारदात को लेकर हमारा तंत्र अक्सर कितने विरोधाभासी तरीकों से काम करता है, इसे मंगलवार को लखनऊ में हुई आतंकवादी से मुठभेड़ की घटनाओं के बाद समझा जा सकता है।

 बुधवार तक हमें उज्जैन में ट्रेन विस्फोट की वारदात के कुछ ही घंटों के भीतर बहुत दूर लखनऊ में बैठे एक आतंकवादी को मार गिराने और कुछ गिरफ्तारियों को देखकर लग रहा था कि सुरक्षा बलों ने पूरे तालमेल के साथ अपने काम को अंजाम दिया है।

 यह बात इसलिए भी महत्वपूर्ण लग रही थी कि मामले का सुराग हैदराबाद से मिला था।

 लेकिन अगली भोर होने से पहले ही सारा तालमेल लड़खड़ाता दिखा।

 यह ठीक है कि एक-दूसरे के खिलाफ आरोप नहीं मढे़ गए, लेकिन वारदात और आतंकवादी को लेकर परस्पर विरोधी दावे सामने आने लगे।

 उज्जैन का विस्फोट जिस स्तर का था और लखनऊ में मारा गया आतंकवादी जिन तैयारियों के साथ था, उसके कारण यह बात कई लोगों को हजम नहीं हुई कि इतने बड़े कांड के पीछे इस्लामिक स्टेट जैसा बड़ा संगठन भी हो सकता है।

 हालांकि सोचने का यह तरीका बहुत सही नहीं है, क्योंकि कई बार या अक्सर हम आतंकवादी वारदात को मरने वालों या हताहतों की संख्या से नहीं मापते, हम देखते हैं कि उसके पीछे का ट्रेंड क्या है।

 पहले ही दिन हमें बताया गया कि यह इस्लामिक स्टेट का हमला है।

 यह सचमुच नया ट्रेंड था, जो दहलाने वाला भी था।

 अगले ही दिन इस्लामिक स्टेट वाली बात विवादों में फंस गई।

, शुरुआत तब हुई, जब केंद्र के एक आला अधिकारी का बयान छपा कि मारा गया आतंकवादी इस्लामिक स्टेट से जुड़ा था या नहीं, इसकी जांच राष्ट्रीय जांच एजेंसी यानी एनआईए करेगी।

 ऐसी जांच होनी ही चाहिए, इसमें कोई दिक्कत नहीं, लेकिन जिस तरह से यह बयान आया, उससे एकबारगी लगा कि केंद्र को उसके इस्लामिक स्टेट से जुड़े होने पर संदेह है।

 उसके बाद यही बात उस उत्तर प्रदेश के एक आला अधिकारी ने भी कह दी, जिसके आतंक विरोधी दस्ते ने आतंकवादी को मार गिराया था।

 इस अधिकारी ने बाकायदा संवाददाता सम्मेलन में बताया कि मारा गया आतंकवादी सैफुल्ला किसी संगठन से नहीं जुड़ा था और वह खुद ही चरमपंथी बन गया था।

 उसने इस काम के लिए धन भी खुद ही जमा किया था।

 अगर यह सच है, तो पुलिस दो दिन तक इस्लामिक स्टेट के जिस खुरसान मॉड्यूल को पकड़ने का दावा करती रही, वह क्या था।

 आतंकवादी चाहे किसी छोटे संगठन से जुड़ा हो या किसी बड़े संगठन से, या वह बिना संगठन का ही क्यों न हो, उसके साथ वही व्यवहार होना चाहिए,जो लखनऊ में सैफुल्ला के साथ हुआ।

 लेकिन जरूरी है कि ऐसे मामलों में हमारे सुरक्षा बलों के सुर एक हों, उनके बयानों से इतने भारी अंतर्विरोध न छलके।

, यह मामला भी हमें उस जगह ले जाता है, जहां सुरक्षा बलों में सुधार देश की सबसे बड़ी जरूरत जैसे दिखाई देते हैं।

 हमारे जो पुलिस बल सामान्य अपराध की जांच तक में अक्सर उलझकर रह जाते हैं, उनसे हम यह उम्मीद नहीं कर सकते कि वे आतंकवाद जैसे जटिल मसले को आसानी से सुलझा लेंगे।

 दरअसल, इसी जरूरत को देखते हुए एनआईए का गठन किया गया था।

 दिक्कत यह है कि इस जांच एजेंसी में भी लोग उसी पुलिस सेवा से आए, जिससे लोग बाकी जगहों पर जाते हैं।

 यही कारण है कि सरकार बदलने के साथ ही आतंकवादियों पर लगे आरोप और सबूत सब बदल जाते हैं।

 आतंकवाद से लड़ना है, तो इस ढर्रे को बदलना होगा।

सौजन्य- हिन्दुस्तान।

