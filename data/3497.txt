ज्यादा लंबा न खिंचे चुनाव (नवभारत टाइम्स)।

आखिरकार पांच राज्यों के चुनाव संपन्न हुए और प्रशासन के साथ-साथ जनता ने भी राहत की सांस ली।

 कहने को ये चंद राज्यों के चुनाव थे, लेकिन मुख्यतः ये उत्तर प्रदेश के चुनाव थे और पूरा देश इनसे किसी न किसी रूप में प्रभावित था।

 ऐसा संभवतः पहली बार देखा गया जब पूरी केंद्र सरकार ही अपना सारा काम-धाम छोड़कर चुनाव प्रचार में कूद पड़ी।

 और अंत में प्रधानमंत्री ने जिस तरह अपने चुनाव क्षेत्र बनारस में अपनी प्रतिष्ठा ही दांव पर लगा दी, वह अपने आप में एक अभूतपूर्व घटना है।

, इस लंबे चुनाव कार्यक्रम में जनता ने हर तरह के राजनीतिक ड्रामे देखे।

 पार्टियों से लेकर परिवारों तक की टूट-फूट, विछोह, मिलन, जूतमपैजार, गर्जन, तर्जन, गाली-गलौज और भी बहुत कुछ।

 पैसे कितने खर्च हुए, इसका हिसाब बाद में मिलेगा या नहीं भी मिलेगा।

 इस दौरान शायद ही जनहित का कोई बड़ा मुद्दा सामने आया हो और उसको लेकर कोई बहस चली हो।

 ले-देकर सांप्रदायिकता के ही वही पुराने जहरीले बाण तरकश से निकाले गए और हमेशा की तरह नेताओं पर निजी हमले किए गए।

 सबके जुमले इतने घिसे-पिटे थे कि सुनकर-सुनकर लोग बुरी तरह पक गए।

 सोशल मीडिया पर शालीनता की सारी सीमाएं पार करते हुए आरोप-प्रत्यारोप चले।

 इस समूचे महाभारत के कुछ ठोस संदर्भ समझ में आते हैं।

 इसे केंद्र सरकार के अब तक के कामकाज और नोटबंदी जैसे हाल के कुछ बड़े फैसलों पर जनमत संग्रह माना जा रहा है।

, बीजेपी ने किसी भी राज्य में अपने किसी नेता को सीएम के रूप में प्रॉजेक्ट नहीं किया है, लिहाजा इसमें अंतत: ब्रैंड मोदी की ताकत ही आंकी जाएगी।

 ऐसे में बीजेपी और पीएम इसमें जितनी भी शक्ति लगा सकते थे, वह सब उन्होंने झोंक दी।

 इतने के बाद भी अगर यूपी में उन्हें आरामदेह बहुमत से कम कुछ भी मिला, तो वह उनकी प्रतिष्ठा के लिए ठीक नहीं होगा।

 हां, अगर बीजेपी के अलावा किसी और दल या गठबंधन को बहुमत मिला तो वह विपक्षी राजनीति की धुरी बनकर उभरेगा।

 इन चुनावों के कारण सरकारी कामकाज को हुए नुकसान की भरपाई आसान नहीं होगी।

, इस तजुर्बे से सबक लेकर हमें चुनाव कार्यक्रम को छोटा करना चाहिए।

 लंबे चुनाव धनबल को बढ़ावा देते हैं क्योंकि इतने दिनों के चुनाव प्रचार पर काफी खर्च होता है।

 सबसे बड़ी बात यह है कि जनजीवन बुरी तरह प्रभावित होता है।

 इस दौरान नौकरशाह रुटीन के काम से भी परहेज करने लगते हैं क्योंकि उन्हें अपनी भावी नियुक्ति की चिंता सताती रहती है।

 निर्वाचन आयोग का तर्क है कि सुरक्षा बलों की तैनाती में काफी समय लगता है, पर इसका कोई हल ढूंढा जाना चाहिए।

 देश का कोई भी चुनाव अधिसूचना जारी होने से लेकर नतीजे घोषित होने तक एक महीने से ज्यादा न खिंचे, ऐसा उपाय निर्वाचन आयोग को करना चाहिए।

, सौजन्य- नवभारत टाइम्स।

