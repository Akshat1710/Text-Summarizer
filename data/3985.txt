करीबी मुकाबले का मैदान (दैनिक जागरण )।

असम में चुनाव की घोषणा किसी भी समय हो सकती है।

 यहां चुनाव जीतना भाजपा के लिए जरूरी है ताकि उसका गिरता चुनावी ग्राफ ठीक हो, जबकि कांग्रेस के लिए यहां जीतना उसके अस्तित्व के लिए आवश्यक है।

 इसके साथ ही एआइयूडीएफ, असम गण परिषद (अगप) और बोडो पीपुल्स फ्रंट (बीपीएफ) जैसे क्षेत्रीय दल सत्ता में हिस्सेदारी या किंगमेकर वाली भूमिका निभाने के लिए अपनी स्थिति सुधारने की कोशिश कर रहे हैं।

 कांग्रेस को सत्ता में होने के साथ-साथ तरुण गोगोई सरकार द्वारा किए गए कार्य और बिहार में अनपेक्षित तौर पर अच्छे परिणाम से कार्यकर्ताओं के ऊंचे मनोबल का लाभ है, लेकिन सत्ता विरोधी रुझान की आशंका, कार्यकर्ताओं की अनुशासनहीनता और हेमंत बिस्व शर्मा के नेतृत्व में वरिष्ठ नेताओं के कांग्रेस छोड़कर भाजपा में जाने की चुनौती का भी उसे सामना करना होगा।

, असम में कई जातीय समूह हैं।

 इन समूहों के बीच सीमाएं न तो निश्चित हैं, न ही स्थायी।

 इसलिए यहां की जनता को किसी सीमित श्रेणी में रखना और इन पर सामान्य मानदंड लागू करना गलत होगा।

 भौगोलिक और जनसांख्यिकी के हिसाब से असम को तीन हिस्सों में बांट सकते हैं-ब्रापुत्र घाटी, बराक घाटी और आदिवासी स्वायत्त क्षेत्र।

 गोआलपारा, कामरूप, दरांग, नगांव, शिवसागर और डिब्रूगढ़ जिले ब्रापुत्र घाटी में हैं और यहां अधिकतर असमिया बोलने वाली आबादी है।

 आदिवासी स्वायत्त क्षेत्र के कार्बी आंग्लांग और उत्तरी कछार हिल्स जिलों में बहुमत आबादी मिकिर (कार्बी) और डिमासा आदिवासी भाषाएं बोलती है।

 बांग्ला बोलने वाले लोग मुख्यत: बराक घाटी में रहते हैं।

 असम में हिन्दू सबसे बड़े धार्मिक समूह हैं।

 हालांकि उनका प्रतिशत गिरा है।

 1971 में हिन्दू आबादी 72 प्रतिशत थी, जो 2011 में घटकर 61.5 प्रतिशत रह गई है।

 दूसरी तरफ मुसलमानों की आबादी 1971 में 24 प्रतिशत से चालीस साल में 34.2 प्रतिशत हो गई है।

 2011 की जनगणना के मुताबिक सात जिलों में मुस्लिम वोट निर्णायक हैं और अन्य तीन में उनकी भूमिका चुनाव परिणाम को प्रभावित करने वाली है।

 बदरुद्दीन अजमल की पार्टी- एआइयूडीएफ मुस्लिम वोटरों, खास तौर से बांग्लादेशी मुस्लिम अप्रवासियों पर लगभग पूर्ण नियंत्रण रखती है।

 अनुसूचित जनजातियों की असम में सिर्फ 10 प्रतिशत आबादी है, लेकिन पहाड़ी जिलों में वे बहुमत में हैं।

 अन्य जिलों में उनकी आबादी 10 से 5 प्रतिशत और उससे भी कम है।

 3.7 प्रतिशत ईसाई मुख्यत: अनुसूचित जनजाति के बीच पाए जाते हैं।

 लोगों के समूहों के बीच एक और विभेद ‘देशज’ और ‘अप्रवासी’ को लेकर है।

, असम चुनाव की रणनीति बनाते समय हर पार्टी के लिए जातीय समूह प्रमुख मुद्दा होंगे।

 देशज असमिया के लिए अवैध अप्रवासियों को बाहर करना मुख्य मुद्दा है।

 बंगाली हिन्दू शरणार्थी श्रेणी चाहते हैं और अवैध मुस्लिम अप्रवासी नहीं चाहते कि उन्हें निर्वासित किया जाए।

 कुछ आदिवासी अनुसूचित जनजाति सूची में नहीं हैं।

 वे इस सूची में शामिल किए जाने की मांग कर रहे हैं, जिनका अन्य विरोध कर रहे हैं।

 असमी हिन्दू बंगाली हिन्दूओ को शरणार्थी श्रेणी दिए जाने के विरोधी हैं।

 इन सभी परस्पर विरोधी बातों पर राजनीतिक दलों को ध्यान देना होगा।

 मुख्य प्रतिद्वंद्वी कांग्रेस और भाजपा के अलावा तीन क्षेत्रीय पार्टियां मैदान में हैं।

 असम गण परिषद ने दो बार राज्य में शासन किया है, लेकिन 2011 में इसकी सीटें घटकर 12 रह गईं।

 एआइयूडीएफ ने अपना वोट प्रतिशत 2006 में 9 से बढ़ाकर 2011 में 12.8 प्रतिशत कर लिया और 18 सीटें जीत लीं।

 इस तरह यह मुख्य विपक्षी पार्टी बन गई।

 बीपीएफ का बोडोलैंड क्षेत्रीय काउंसिल में अपना प्रभाव है।

 इसने 2011 में 12 सीटें जीती थीं।

 कांग्रेस के असम के कुछ इलाकों, खास तौर से चाय बागान इलाके, नेपाली और हंिदूी भाषी आबादी में बेहद प्रतिबद्ध मतदाता हैं।

 अहम, मोरान, मटक और जातीय हिन्दू आश्चर्यजनक तौर पर काफी समय से कांग्रेस के साथ रहे हैं।

 2011 चुनावों में मुख्यमंत्री गोगोई ने बांग्लादेशी हिन्दूओं को लेकर अपना रुख बदल दिया था।

, उन्होंने उन्हें अवैध अप्रवासी की जगह शरणार्थी घोषित किया था।

 हिन्दू वोटों के बल पर कांग्रेस ने 2011 का चुनाव जीत लिया।

 भाजपा का 2011 में 27 में से 23 जिलों में खाता भी नहीं खुला।

 उसे सिर्फ 5 सीटें ब्रह्म पुत्र घाटी में मिलीं, जबकि कुल 126 सीटों में कांग्रेस को 78 और एआइयूडीएफ को 18 सीटें हासिल हुईं।

 नरेंद्र मोदी ने जबसे कमान संभाली है, भाजपा के लिए स्थितियां बदल गई हैं।

 उसने 2014 आम चुनावों में यहां 14 में से 7 लोकसभा सीटें जीतीं।

 फरवरी, 2015 में शहरी स्थानीय निकाय चुनावों में उसने कांग्रेस को बुरी तरह पराजित किया।

 केंद्र में 2003 में जब राजग की सरकार थी तब उसने अलग बोडोलैंड क्षेत्रीय परिषद का गठन किया था और अच्छी-खासी संख्या में ऐसे बोडो हैं जो चाहते हैं कि अगली सरकार कोई ऐसी पार्टी बनाए जो गैरमुस्लिम देशों से सहानुभूति रखने वाली हो।

 भाजपा इस भावना को भुना सकती है।

, भाजपा प्रधानमंत्री मोदी की विकास की सोच से भी लाभ उठा सकती है।

 बाढ़, पर्यटन, एकसिंघा गैंडे की सुरक्षा, अवैध घुसपैठ पर लगाम, आदिवासी आरक्षण के वर्तमान तरीके को छेड़े बिना मरान, मटक और अन्य आदिवासियों को अनुसूचित जनजाति स्तर देने जैसी बातों के जरिये भाजपा बहुत अच्छा कर सकती है।

 ‘एक्ट नार्थ-ईस्ट’ की सिर्फ बातें नहीं, बल्कि सचमुच में इसे लागू कर असम और पूरे पूवरेत्तर में उद्योगों के लिए प्रोत्साहन और टैक्स लाभों की घोषणा करने का चुनावों में गहरा असर होगा।

 वैसे असम चुनाव जीतना भाजपा के लिए बहुत आसान नहीं होगा।

 नीतीश कुमार असम में बिहार की तरह का महागठबंधन बनाने की कोशिश कर रहे हैं।

 अगर गैरभाजपा दल हाथ मिलाते हैं तो वे भाजपा को गंभीर चुनौती देंगे।

 अगर भाजपा चुनाव जीतना चाहती है तो उसके शीर्ष नेतृत्व को हर जातीय समूह के स्थानीय नेताओं के साथ मिलकर अपने चुनाव अभियान को चलाना होगा।

 यहां बिहार की गलती न दोहराई जाए जहां केंद्रीय और बाहरी नेताओं ने प्रभुत्व जमाए रखा।

,  ।

सौजन्य :- दैनिक जागरण ,29.01.2016,ब्रिगेडियर (सेवानिवृत) आरपी सिंह।

