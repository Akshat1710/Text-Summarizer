विपक्ष का विरोध (नवभारत टाइम्स)।

नोटबंदी के विरोध में लगभग सभी विपक्षी दलों ने सोमवार को जन आक्रोश दिवस मनाया।

 सरकारी प्रचार से आम लोगों में संदेश यह गया था कि विपक्ष इस दिन ‘भारत बंद’ करने वाला है, लेकिन बात धीरे-धीरे साफ हुई कि अपोजिशन बंद न करके सिर्फ ‘जन आक्रोश दिवस’ मना रहा है।

 हां, बिहार, केरल, त्रिपुरा और ओडिशा जैसे राज्यों में तकरीबन बंद जैसा ही माहौल दिखा।

 जब से एनडीए सरकार ने सत्ता संभाली है, पहली बार विपक्ष अखिल भारतीय स्तर पर इस तरह सार्वजनिक दायरे में सक्रिय नजर आया है।

 इस आयोजन में कांग्रेस के अलावा तृणमूल कांग्रेस, समाजवादी पार्टी, बहुजन समाज पार्टी, राष्ट्रीय जनता दल, लेफ्ट पार्टियां, डीएमके व अन्य स्थानीय दल शामिल थे।

 लेकिन इस सूची में जेडीयू जैसे उग्र मोदी विरोधी दल का न होना किसी सरप्राइज जैसा है।

, वैसे तो जेडीयू नेता और बिहार के सीएम नीतीश कुमार शुरू से ही नोटबंदी के पक्ष में रहे हैं, लेकिन वे विपक्ष के साझा अभियान से भी बिल्कुल अलग रहेंगे, यह शायद ही किसी ने सोचा हो।

 संभव है, बिहार की सियासत के अंदरूनी दबाव के कारण उन्हें यह दिशा पकड़नी पड़ी हो।

 पिछले ढाई-तीन वर्षों से वे मोदी विरोध का प्रतिनिधि चेहरा बने हुए हैं।

 विपक्ष की पांत में उनकी अनुपस्थिति से सरकार को जरूर कुछ राहत मिली होगी।

 विपक्षी दलों में एक तरफ आपसी समझदारी की कमी दिख रही है, दूसरी तरफ अपने स्टैंड को लेकर भी उनमें असमंजस है।

, केजरीवाल, ममता और मायावती नोटबंदी के सख्त खिलाफ हैं और उनका कहना है कि इसे वापस लिया जाए, जबकि समाजवादी पार्टी इससे आम जनता को होने वाली तकलीफ को देखते हुए इसमें ढील देने की मांग करती रही है।

 आम आदमी पार्टी ने नोटबंदी के पीछे की नीयत पर सवाल खड़ा करते हुए कहा है इसके जरिए एक बड़ा घोटाला हुआ है।

, यह सही है कि जनता की तकलीफों को विपक्ष ने उठाया है, पर उसे काले धन की समस्या पर भी कुछ बोलना चाहिए।

 सरकार कह सकती है कि वह तो काले धन की समस्या से अपने तरीके से लड़ रही है, जबकि बाकी दल इस पर कुछ बोल ही नहीं रहे।

 विपक्षी दलों में कांग्रेस ने सत्ता में रहते वक्त विदेश से काला धन वापस लाने के लिए कुछेक समझौते जरूर किए थे, लेकिन अन्य किसी विपक्षी दल के लिए यह कभी चिंता का विषय ही नहीं रहा।

 इसलिए जन भावनाओं के करीब होते हुए भी विपक्ष की बात लोगों को बहुत लुभा नहीं पा रही है।

, जनता असमंजस में है, जबकि सत्ता पक्ष का रवैया कुछ ज्यादा ही आक्रामक है।

 वह नोटबंदी पर सवाल उठाने वाले हर शख्स को काले धन का समर्थक बता रहा है।

 यह तो राजनीति में संपूर्ण संवादहीनता उत्पन्न कर देने जैसा है।

 सरकार से पूछा जा सकता है कि अगर वह अपने सभी विरोधियों को काले धन का समर्थक मानती है, तो उन पर जांच क्यों नहीं बिठाती, उनके खिलाफ कार्रवाई क्यों नहीं करती।

 एक राष्ट्रीय समस्या से जूझने का यह कोई तरीका नहीं है।

, सौजन्य – नवभारत टाइम्स।

