ट्रंप रियलिटी शो (दैनिक ट्रिब्यून)।

 =": #0000;"पद की गरिमा का भी ध्यान नहीं।

गद्दी संभालने के दो सप्ताह बाद ही अमेरिका के राष्ट्रपति डोनाल्ड ट्रंप ने घरेलू स्तर पर पारंपरिक संवेदनशीलताअों तथा सलीकों की चिंदी-चिंदी करने में कोई कोर-कसर बाकी नहीं छोड़ी तथा वैश्विक मंच पर भी अपने मंसूबों के प्रति वे उत्साहजनक ही दिखे।

 हालांकि सात मुस्लिम देशों के शरणार्थियों तथा यात्रियों पर लगाए गए प्रतिबंध को घरेलू मंच पर बहुतेरी आलोचना झेलनी पड़ी।

 विश्वस्तर पर भी अमेरिका के मित्र देशों ने इस फैसले को नामंजूर ही किया।

 वह प्रतिबंध अब न्यायिक पेचीदगियों का शिकार हो गया है।

 फिर भी यह राष्ट्रपति डोनाल्ड ट्रंप तथा उनके सहयोगियों को जजों पर गुर्राने तथा गरजने से नहीं रोक पाया है।

 वह अब भी संविधान की संयम तथा नियंत्रण संबंधी व्यवस्थाओं के आगे झुकने के लिए कतई तैयार नहीं, भले ही ये न्यायिक निर्देशों की अनुपालना से संबंधित हों।

 रूस के राष्ट्रपति पुतिन से दो टूक बात के इतर डोनाल्ड ट्रंप विदेशी नेताओं से बातचीत करने में बेहद बेअदबी से पेश आते हैं और उनका लहजा भी उत्तेजनात्मक होता है।

 अभी हाल ही में आस्ट्रेलिया के प्रधानमंत्री से हुई उनकी टेलीफोन वार्ता दंभ व हेकड़ी से भरी हुई थी।

 किसी भी देश का नेता भले ही वह अमेरिका का राष्ट्रपति ही क्यों न हो, किसी दूसरे देश के नेता के साथ इस तरह दम्भी लहजे में बात नहीं कर सकता।

डोनाल्ड ट्रंप इससे पूर्व भी मेक्सिको के राष्ट्रपति से कुछ इसी तरह पेश आ चुके हैं।

 अंतर्राष्ट्रीय व्यवहार के वक्त प्रोटोकोल व सलीके केवल संस्कार या पद्धति मात्र नहीं बल्कि ये सभ्य समाज की जड़ें पुख्ता करने के कारक हैं।

 फ्रांस तथा जर्मनी में तो ट्रंप के खिलाफ माहौल तैयार हो गया है।

 वहां के बाशिंदे अपने-अपने नेताओं से ट्रंप की इस धौंस को करारा जवाब देने की बात कर रहे हैं।

 अपनी महिला सहयोगियों को सरेआम ड्रेस कोड बताकर उन्हें रियलिटी शो कंडक्ट करने की शिक्षा देने वाले ट्रंप एक लापरवाह व्यक्ति के साथ-साथ दुस्साहसी तथा बेअदब भी हैं जो हमेशा ही ट्विटर पर हर किसी से सींग भिड़ाने को तैयार रहते हैं।

 उनकी विदूषक वाली हरकतें निराशा ही पैदा कर रही हैं।

 जिन्होंने उनके बारे में यह सोचा था कि सत्ता का भार संभालते ही वे सौम्य, शांत और गंभीर हो जाएंगे, उनके हाथ हताशा ही लगी है क्योंकि देश में उनका आचरण पक्षपात, भेदभाव और कड़वाहट के बीज बो रहा है तथा विदेशों में उनका बड़बोलापन उदारवादी हितों पर आघात कर रहा है।

सौजन्य- दैनिक ट्रिब्यून।

