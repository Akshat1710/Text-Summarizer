कैसी होगी ट्रम्प और मोदी की जुगलबंदी।

 (दैनिक भास्कर)।

अमेरिका के नए राष्ट्रपति डोनाल्ड ट्रम्प और भारत के प्रधानमंत्री नरेंद्र मोदी के बीच अच्छा संवाद कायम हो गया है।

 दोनों दो बार फोन पर बात कर चुके हैं और चुनाव-अभियान के दौरान हजारों प्रवासी भारतीयों के बीच ट्रम्प कह चुके हैं कि ‘आई लव हिंदू एंड इंडिया’।

 इसके अलावा चार-पांच भारतीय मूल के लोगों को उन्होंने काफी जिम्मेदारी के पद भी दे दिए हैं।

 ट्रम्प अपने मन की बात बिना लाग-लपेट कहने के लिए ख्यात हो चुके हैं।

 उन्होंने कई देशों के बारे में काफी सख्त टिप्पणियां भी की हैं लेकिन, भारत के विरुद्ध उन्होंने अभी तक एक शब्द भी नहीं बोला है।

 चुनाव के दौरान भारतीय मूल के कई लोगों ने उनका डटकर समर्थन भी किया था।

 इन सब तथ्यों को देखते हुए ऐसा लगता है कि ट्रम्प के अमेरिका के साथ भारत के संबंध ओबामा के अमेरिका से भी ज्यादा गहरे हो सकते हैं।

, गहरे का मतलब क्या।

 यही कि ओबामा के दौरान दोनों देशों के बीच जो समझौते हुए हैं (उनमें से ज्यादातर अधर में लटके हैं), उन्हें अमलीजामा पहनाना।

 पिछले ढाई साल में ओबामा और मोदी की नौ मुलाकातें हुईं, लगभग तीन दर्जन मुद्‌दों पर दोनों देशों का संवाद भी चल रहा है।

 भारत ने अमेरिका से 15-16 अरब डाॅलर के शस्त्रास्त्र भी खरीद लिए हैं लेकिन, परमाणु भट्‌ठियां लगाने के महत्वपूर्ण समझौते पर कोई ठोस प्रगति नहीं हुई हैं।

 ट्रम्प और मोदी, दोनों ही अपने-अपने देश की राष्ट्रीय राजनीति में अचानक उभरे हैं।

 दोनों को विदेश नीति के संचालन का अनुभव नहीं है लेकिन, दोनों ही संकल्प के धनी मालूम पड़ते हैं।

 दोनों का अतिवाद और बड़बोलापन आम जनता को उनकी तरफ खींचता है।

 इसीलिए आशंका होती है कि जब ट्रम्प को अपनी भारत-नीति लागू करनी होगी तो वे कहीं पलटा न खा जाएं।

 कम से कम दो मुद्‌दे ऐसे हैं, जिन पर भारत से ट्रम्प की ठन सकती है।

 पहला तो भारतीयों को अमेरिका में काम करने के लिए वीजा का प्रश्न है।

 आप्रवासियों पर रोक लगाने में क्या वे भारतीयों के मामले में ढील देंगे।

, अमेरिका की अर्थव्यवस्था में भारतीयों की भूमिका अद्वितीय है।

 प्रवासी भारतीय सबसे अधिक समृद्ध, सबसे अधिक शिक्षित, सबसे अधिक खुशहाल और सबसे अधिक मर्यादित समुदाय है।

 यदि उनके आगमन पर ट्रम्प रोक लगाएंगे और उनसे रोजगार छीनेंगे तो भारत चुप कैसे बैठेगा।

 इससे वे अमेरिका की ही हानि करेंगे।

 यदि भारतीय लोग अमेरिका छोड़ दें तो ट्रम्प इतने योग्य और अनुशासित अमेरिकियों को कहां से लाएंगे।

 राष्ट्रपति बनते ही ट्रम्प ने अपने अटपटे लगने वाले वादों को लागू करना शुरू कर दिया है, उससे यह संकेत मिलता है कि उक्त मुद्‌दा शीघ्र ही विवादास्पद बनने वाला है।

 ऐसे में दो देशों के नेताओं के बीच कायम किया गया दिखावटी सद्‌भाव कहां तक टिक पाएगा।

 दूसरी बात भी कम महत्वपूर्ण नहीं है।

 वह सिर्फ भारत के बारे में ही नहीं है।

 उसका संदर्भ बड़ा है।

 ट्रम्प का कहना है कि अमेरिकी पूंजी का फायदा दुनिया के दूसरे देश उठा रहे हैं।

 अब ट्रम्प-प्रशासन इस नीति पर पुनर्विचार करेगा।

 क्या भारत में लगी अमेरिकी पूंजी और उससे पैदा होने वाले रोजगारों पर भी ट्रम्प की वक्र-दृष्टि होगी।

 वे स्वयं व्यवसायी रहे हैं।

 उन्हें पता होना चाहिए कि अब से कई दशक पहले अमेरिका के प्रसिद्ध विदेश मंत्री जाॅन फाॅस्टर डलेस ने बाहर जाने वाले अमेरिकी डाॅलर के बारे में कहा था कि सहायता या विनियोग के नाम पर बाहर जाने वाला एक डाॅलर, तीन डाॅलर बनकर वापस लौटता है।

 भारत जैसे देशों में लगी अमेरिकी पूंजी हमेशा अमेरिका के लिए ही ज्यादा फायदे दुहती है।

 ट्रम्प का यह कहना सही नहीं है कि ‘हमने अन्य देशों को मालदार बना दिया है’ और हमारे देश की ‘संपदा, शक्ति और आत्मविश्वास हवा में उड़ गए हैं।

’ आशा है कि ट्रम्प प्रशासन के अफसर उन्हें जब अमेरिकी नीतियों के अंदरूनी रहस्य समझाएंगे तो उनके विचारों में कुछ बदलाव आएगा।

 तब शायद वे सिर्फ ‘पहले अमेरिका’ कहने के साथ यह भी कह दें कि ‘दूसरे भी साथ-साथ।

’, इन आशंकाओं के बावजूद अभी ऐसा लगता है कि ट्रम्प के अमेरिका और मोदी के भारत में आतंकवाद पर जबर्दस्त जुगलबंदी हो सकती है।

 यूं तो ओबामा भी आतंकवाद का विरोध करते रहे लेकिन, ट्रम्प ने आतंकवाद के उन्मूलन के लिए जैसा खांडा खड़काया है, पिछले 20 साल में किसी भी अमेरिकी राष्ट्रपति ने नहीं खड़काया।

 उन्होंने सात मुस्लिम राष्ट्रों के नागरिकों के अमेरिका आने पर भी रोक लगा दी है।

 पश्चिम एशिया के इन राष्ट्रों में आतंकियों का दबदबा है।

 भारत के लिए जरा आश्चर्य की बात है कि इन राष्ट्रों की सूची में पाकिस्तान और अफगानिस्तान का नाम नहीं है।

 भारत तो इन्हीं राष्ट्रों के आतंकियों का शिकार है।

 क्या ट्रम्प भी अन्य राष्ट्रपतियों की तरह केवल उन्हीं आतंकी राष्ट्रों के खिलाफ होंगे, जो अमेरिकी हितों को चोट पहुंचाते हैं।

 यदि ऐसा होगा तो मानना पड़ेगा कि उन्होंने मोदी को सब्जबाग दिखा दिया है।

 उन्हें जब नवाज शरीफ ने जीतने पर बधाई दी थी, तब उनकी लफ्फाजी देखने लायक थी।

 उन्होंने नवाज और पाकिस्तान को भी सिर पर बिठा लिया था।

 यदि ट्रम्प अफगानिस्तान से पूरी तरह हाथ धोना चाहेंगे और पाकिस्तान को चीन के हाथों में सौंप देंगे तो अमेरिका की दक्षिण एशियाई नीति शीर्षासन की मुद्रा धारण कर लेगी।

 यद्यपि इजरायल के प्रति मोदी और ट्रम्प का भाव चाहे एक-जैसा हो लेकिन, भारत इजरायल की ट्रम्प नीति का पूर्ण समर्थन नहीं कर पाएगा।

 हमारे सुयोग्य विदेश सचिव जयशंकर पर निर्भर करता है कि ट्रम्प की इस अल्हड़ नदी में वे भारत की नाव को किस तरह खेते रहेंगे।

, ट्रम्प ने अमेरिका को 12 राष्ट्रीय प्रशांत संगठन (टीपीटी) से भी मुक्त कर लिया है।

 इन राष्ट्रों पर चीन का दबदबा बढ़ेगा।

 वे ‘नाटो’ सैन्य संगठन को भी अप्रासंगिक कह चुके हैं।

 वे पुतिन के रूस को अमेरिका के बहुत निकट लाना चाहते हैं।

 वे मैक्सिको और अमेरिका के बीच दीवार खड़ी करने पर तुले हैं।

 वे जलवायु संबंधी वैश्विक सर्वसम्मति के भी विरुद्ध हैं।

 उनका और उनकी नीतियों का अमेरिका में ही जमकर विरोध हो रहा है।

 वे किसी को नहीं बख्श रहे।

 उन्होंने अपनी पार्टी के असंतुष्ट नेताओं और अमेरिकी पत्रकारों की भी खूब खबर ली है।

 पिछले राष्ट्रपतियों और प्रशासनों पर भी रंदा चलाने में वे नहीं चूके हैं।

 ऐसी हालत में ट्रम्प के साथ चलते वक्त भारत को अपने कदम फूंक-फूंककर रखने होंगे।

(ये लेखक के अपने विचार है)।

वेदप्रताप वैदिक।

भारतीय विदेश नीति।

परिषद के अध्यक्ष।

.@., – वेदप्रताप वैदिक।

सौजन्य- दैनिक भास्कर।

