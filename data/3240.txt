ग्रीन एनर्जी सस्ती (नवभारत टाइम्स)।

देश में वैकल्पिक या स्वच्छ ऊर्जा के अधिकाधिक इस्तेमाल की राहें खुलने लगी हैं।

 बीते शुक्रवार को सरकार की ओर से करवाई गई नीलामी में पवन ऊर्जा की दरों में रेकॉर्ड गिरावट दर्ज की गई।

 कुल 1 गीगावाट के प्रॉजेक्ट्स के लिए हुई बिडिंग में पांच कंपनियों ने 3.46 रुपये प्रति यूनिट की बोली लगाकर ठेका अपने नाम कर लिया।

 कुछ ही दिनों पहले सौर ऊर्जा की दरों में भी रेकॉर्ड गिरावट दर्ज की गई थी और इसकी कीमत अब तीन रुपये प्रति यूनिट से भी नीचे चली गई है।

, ऐसा पहली बार ही देखा जा रहा है कि वैकल्पिक ऊर्जा स्रोत कीमत के मोर्चे पर कोयले जैसे पारंपरिक स्रोत से मिलने वाली बिजली का मुकाबला करने की स्थिति में आ गए हैं।

 कोयले के लगातार कम होते भंडारों और उससे भी बढ़कर ताप बिजलीघरों से होने वाले प्रदूषण के कारण दुनिया भर में वैकल्पिक स्रोतों से बिजली बनाने पर जोर बढ़ता जा रहा है।

 दुनिया का तीसरा सबसे बड़ा ग्रीन हाउस गैस उत्सर्जक देश होने के नाते भारत पर भी स्वच्छ ऊर्जा को अपनाने का दबाव है।

 ऐसे में मोदी सरकार ने इसे अपने अजेंडे में काफी ऊंची जगह दे रखी है।

 2022 तक वैकल्पिक ऊर्जा स्रोतों से 175 गीगावाट बिजली उत्पादन का लक्ष्य रखा गया है।

 माना जा रहा है कि इस नए रेट से बाजार के समीकरण बदल सकते हैं और वैकल्पिक ऊर्जा की मांग जबर्दस्त उछाल ले सकती है।

 संभवत: इसी संभावना को ध्यान में रखते हुए सरकार ने 2020 तक सौर ऊर्जा उत्पादन का अपना लक्ष्य दोगुना करते हुए 40 गीगावाट तय कर दिया है।

, पांच राज्यों में चल रहे विधानसभा चुनाव प्रचार के दौरान चौबीसों घंटे बिजली आपूर्ति एक बड़ा मुद्दा बनी हुई है।

 सस्ती बिजली के दावे और वादे भी विभिन्न दलों द्वारा किए जा रहे हैं।

 ऐसे में अगर वैकल्पिक ऊर्जा स्रोतों से मौजूदा बाजार मूल्य के आसपास की कीमतों पर अतिरिक्त बिजली मिलती है तो देश में बिजली की कमी दूर होगी और घरेलू उपयोग से लेकर उद्योग-धंधों तक पर इसका सकारात्मक प्रभाव पड़ेगा।

 इस चमकदार तस्वीर में संदेह पैदा करने वाला बिंदु एक ही है, और वह यह कि नीलामी में बढ़-चढ़ कर लगाई गई बोलियों के पीछे सरकार के प्रोत्साहन की काफी बड़ी भूमिका थी।

 आगे चलकर ही इस बात का पता चलेगा कि इन कंपनियों ने जिन संभावनाओं को ध्यान में रखते हुए बोली लगाई है, वे कितनी वास्तविक साबित होती हैं।

 वैकल्पिक ऊर्जा उत्पादन की लागत कम करने में तकनीकी विकास की भूमिका सबसे बड़ी है, लेकिन इस क्षेत्र में उतरने वाली कंपनियों को अपनी पूंजी पर अपेक्षित लाभ भी मिलना चाहिए, ताकि सौर ऊर्जा और पवन ऊर्जा में निवेश का सिलसिला आगे भी मंद न पड़े।

, सौजन्य- नवभारत टाइम्स।

