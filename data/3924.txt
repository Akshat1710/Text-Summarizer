नई दिशा में ठोस कदम (दैनिक जागरण)।

यह कुछ अजीब हुआ कि वित्तमंत्री अरुण जेटली का विभाग बदलने और प्रधानमंत्री द्वारा खुद बजट बनवाने में ज्यादा दखल की सुगबुगाहट के बीच जब राजग सरकार का तीसरा बजट पेश हुआ तो पहली बार इसकी एक साफ दिशा भी दिखी और वित्तमंत्री की वित्तीय प्रशासन के बारीक मुद्दों पर समझ भी।

 इस बार दर्जनों विभागों के लिए सौ-सौ करोड़ रुपये देने जैसी नादानी भी नहीं दिखी और न ही अंध भूमंडलीकरण की संप्रग शासन की नकल।

 इस बार बजट से सरकार की सूट-बूट वाली छवि को बदलने का प्रयास भी हुआ है और साफ तौर पर पैसे वालों के खिलाफ फैसला हुआ है।

 कुछ आंच गरीबों पर भी आएगी, क्योंकि प्रत्यक्ष करों के अनुमान में तो कमी है लेकिन अप्रत्यक्ष करों का बोझ बढा है जो घूम फिर कर गरीब पर ज्यादा भारी पडता है।

 मोबाइल का बिल समेत और रेल भाड़ा बढेगा तो गरीब कहां छिपेंगे।

 दिशा की बात अपनी जगह है, लेकिन अर्थव्यवस्था को गति देने वाली एक भी बड़ी पहल दिखाई नहीं देती।

 किसानों को लाभकारी मूल्य देने और करोड़ों युवकों को रोजगार देने जैसे वायदों और घोषणाओं को सुविधा से भुला दिया गया है।

 1 कालेधन को सफेद करने के लिए 45 फीसद कर देकर पाक-साफ होने का जो अवसर दिया गया है उसकी सफलता भी संदिग्ध है, क्योंकि 10 से 15 फीसद की दर पर काला-सफेद करने वाले आपरेटर हर जगह मौजूद हैं।

, इस सबके बावजूद दक्षिणपंथी मानी जाने वाली मोदी सरकार ने इस बजट के माध्यम से वामपंथी चोला पहनने का प्रयास तो किया ही है।

 यह बिहार चुनाव में भाजपा को मिली पराजय का प्रभाव है या सरकार को किसानों और ग्रामीण अंचल की चिंता सताने लगी है, यह निर्णय करना आसान नहीं है, लेकिन गांव और किसानों को जितना मिला है उससे ज्यादा तीखी मार पैसे वालों और उस शहरी मध्यवर्ग पर पड़ी है जो अभी तक भाजपा का पक्का समर्थक रहा है।

 कारों की कीमत बढाने से लेकर सिगरेट, हवाई यात्र, मोबाइल, रेडीमेड कपड़े और शेयरों से होने वाली कमाई की दस लाख से ज्यादा दीर्घकालिक पूंजीगत प्राप्ति को करों के दायरे में लाना ऐसे कदम हैं जो सरकार की छवि बदलने से लेकर वित्तीय प्रशासन पर अरुण जेटली की पकड़ को बताते हैं।

 अगर कहीं आपकी कमाई करोड़ के ऊपर है तब तो आप सचमुच निशाने पर हैं।

 असल में हाल के वर्षो में ई-कारोबार ने कर चोरी रोकना और करदाताओं के दायरे को बढ़ाना आसान कर दिया है।

 इस बार का बजट बताता है कि वित्तमंत्री को लीकेज की जगहों और गड़बड़ करने वाले लोगों का अंदाजा हो चुका है।

 शायद अरुण जेटली पहले वित्त मंत्री हैं जिन्होने कर प्रशासन में गड़बड़ की बात बजट भाषण में स्वीकार की है इसलिए अब यह देखना दिलचस्प होगा कि वह सब कुछ जानकर चीजें सुधारने की दिशा में कदम उठा पाते हैं या सिर्फ घोषणा भर करके रह जाते हैं।

1कई लोग मानते हैं कि इधर जो ग्लोबल मंदी दिख रही है और खास तौर से चीन की अर्थव्यवस्था में बिखराव दिख रहा है, हमें उसका लाभ लेकर विश्व बाजार में अपनी स्थिति मजबूत करनी चाहिए और तेज विकास के साथ रोजगार के अवसर बनाने की पहल करनी चाहिए थी।

, वित्तमंत्री ने भारत के सबसे तेज विकास वाली अर्थव्यवस्था होने का ढिंढोरा तो पीटा पर स्थिति बेहतर करने की कोशिश नहीं की।

 पिछले बजट तक में उन्होने बजट की अधिक से अधिक राशि साल के शुरू में खर्च करके अपनी अर्थव्यवस्था में तेजी लाने का प्रयास किया था।

 हम यह भी जानते हैं कि वित्तमंत्री बैंक दरों में कमी करके अर्थव्यवस्था में ज्यादा तरलता लाने के पक्षधर हैं, लेकिन जब मांग का भरोसा न हो और और देश के कारपोरेट घराने ही नहीं सार्वजनिक उपक्रम भी पूंजी लगाने से बच रहे हों तो यह रास्ता संभावनाओं के साथ जोखिम वाला भी हो जाता है।

 अभी देश के बडे बिजनेस घरानों और सार्वजनिक क्षेत्र के उद्यमों के पास सात लाख करोड़ रुपये से ज्यादा की सरप्लस राशि पड़ी है और वे निवेश से ही नहीं बच रहे हैं, अपनी स्थापित क्षमता भर उत्पादन भी नहीं कर रहे हैं।

1चीन की बिगड़ती अर्थव्यवस्था कई मामलों में सस्ता माल लाकर हमारे उत्पादकों को परेशान कर रही है तो बिजली, इस्पात समेत कई क्षेत्र में हमने भी मांग से ज्यादा उत्पादक क्षमता स्थापित कर ली है।

 ऐसे में अगर वित्तमंत्री या उनके पीछे खड़े प्रधानमंत्री ने ही राजकोषीय अनुशासन बढाने और राजस्व के साधन बढ़ाने पर ज्यादा जोर दिया या इस विकल्प को चुना तो इसे गलत करार देना मुश्किल है।

 पहले अपनी अर्थव्यवस्था को ठीक रखना जरूरी है, क्योंकि ब्राजील जैसे देश इसी तरह की स्थिति में तेज विकास का रास्ता अपना कर पिट चुके हैं।

 राजकोषीय घाटे को 3.5 फीसद रखना एक बडा लक्ष्य है और इससे अर्थव्यवस्था ठोस होगी।

 विकास योजनाओं के लिए घाटे की अर्थव्यवस्था की वकालत की जाती है, लेकिन जब तक बाहर के देशों से मांग नहीं बढ़ती और वहां सुधार के लक्षण नहीं दिखते तब तक बहुत बदलाव संभव नहीं है।

 जब दो साल की कम बरसात ने आधे से ज्यादा मुल्क में हालत खराब कर दी हो और किसान आत्महत्या कर रहे हों तब उस क्षेत्र पर ध्यान न देना गलत होता।

 यह जरूर है कि रोजगार के अवसर पैदा करने की भी जरूरत है।

 इसका कोई रोडमैप दिखाई नहीं देता जबकि यह मोदी सरकार का तीसरा बजट है।

 यह सख्त कदम उठाने और पिछली गलतियों को सुधारने का सबसे बडा अवसर बनना चाहिए था।

 आखिरी दो साल में कुछ भी कर लेने का बहुत लाभ नहीं होता और चुनाव सिर पर होने से ज्यादा कुछ करने की गुंजाइश भी नहीं रहती।

, क्या अर्थव्यवस्था सिर्फ वैश्विक गिरावट या तेजी पर ही निर्भर है।

 यह बजट इस सवाल का एक जबाब देता है और यह सही भी है कि हम उपेक्षित खेती पर ध्यान दें लेकिन उससे जुड़े कई सवाल अनुत्तरित रह जाते हैं।

 निवेश के लिए जरूरी महौल कौन नहीं बनने दे रहा है।

 अब सिर्फ जवाहरलाल नेहरू विश्वविद्यालय के छात्रों और पुरस्कार वापस करने वाले लेखक-कलाकारों को दोष देने से काम नहीं चलने वाला है।

 जाटों, पटेलों, मराठों और कापुओं को दोषी बताने से भी बात नहीं बनेगी।

 मेक इन इंडिया या स्टार्ट-अप जैसे भारी-भरकम कार्यक्रम भी फल नहीं दे रहे हैं और सरकार को मनरेगा की आलोचना करके वापस उसी की शरण में जाना पड़ता है तो कुछ बातें स्वीकार करनी होंगी।

 इसी के साथ कुछ अलग कदम उठाने होंगे और कुछ एकदम नई पहल करनी होगी।

 धर्म-संप्रदाय-जाति के मसले भुलाकर भारत निर्माण को प्राथमिकता देना और संविधान को सबसे ऊपर बताने का काम सिर्फ चुनाव के समय नहीं, बल्कि बार-बार करना होगा।

 यही नहीं उस पर पहले खुद अमल करना होगा और यही विकास का रास्ता है, इस पर सबको भरोसा दिलाना होगा।

,  ।

सौजन्य:- दैनिक जागरण,3.3.2016,अरविन्द मोहन(राजनीतिक विश्लेषक एवं वरिष्ठ स्तंभकार हैं))।

