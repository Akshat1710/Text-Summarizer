शिक्षकों की भी सुने सरकार (दैनिक जागरण)।

राज्य में रहबर-ए-तालीम योजना के तहत विभिन्न सरकारी स्कूलों में नियुक्त शिक्षकों की योग्यता को दोबारा परखने के लिए स्क्रीनिंग टेस्ट लेने का सरकार का फैसला दुर्भाग्यपूर्ण है।

 इस फैसले के खिलाफ हजारों आरईटी ने विगत दिवस सचिवालय का घेराव करने की कोशिश की, लेकिन पुलिस ने इसे नाकाम बना दिया।

 विडंबना यह है कि इन शिक्षकों की भर्ती वर्ष 2002 में उस समय हुई थी, जब राज्य में शिक्षकों की कमी महसूस की गई।

 करीब तेरह साल बीत जाने के बाद शिक्षकों का स्क्रीनिंग टेस्ट लिया जाना ठीक नहीं लगता।

 अगर टेस्ट ही लेना था तो शिक्षकों की भर्ती के समय लिया जाता तो ज्यादा बेहतर होता।

 ऐसा नहीं कि जो शिक्षक भर्ती हुए हैं, उनमें से सभी योग्य नहीं हैं।

 तेरह वर्षो से नौकरी कर रहे शिक्षकों को वैसे भी अनुभव प्राप्त हो जाता है।

 हो सकता है कि कुछ शिक्षक पढ़ाई में ठीक नहीं हों, लेकिन कुछ शिक्षकों के आधार पर सभी शिक्षकों की योग्यता पर सवाल उठाना उचित नहीं।

 इससे शिक्षकों का मनोबल गिरता है।

 रहबर-ए-तालीम में कई पोस्ट ग्रेजुएट शिक्षक भी हैं, जो बेहतर परिणाम दे रहे हैं।

 अगर कुछ शिक्षक फर्जी डिग्री लेकर इस पेशे में शामिल हैं तो उनकी जांच जायज है, क्योंकि धोखाधड़ी से शिक्षक बनना गैर कानूनी है।

 ऐसे शिक्षकों का समाज में कोई स्थान नहीं।

 अगर समाज की जड़ें ही खोखली होंगी तो वो बच्चों को क्या तालीम देंगे।

 समाज की सशक्त नींव बेहतर शिक्षा के आधार पर हो तो इसी में सभी की भलाई है।

 अगर धोखाधड़ी का सहारा लेकर शिक्षक समाज के उज्ज्वल भविष्य को तालीम देंगे तो उसका खुदा ही मालिक है।

 जहां तक शिक्षकों के वेतन का सवाल है, उस पर सरकार को बिना विलम्ब किए वेतन मुहैया करवाना होगा क्योंकि महंगाई के इस दौर में जहां दो वक्तकी रोटी कमाना मुश्किल हो रहा है, वहां वेतन न मिलना शिक्षकों से अन्याय जैसा है।

 सरकार को चाहिए कि वह रहबर-ए-तालीम की मांगों पर ध्यान दे।

 जहां तक संभव हो, कोई बीच का रास्ता निकाल कर जल्द समाधान ढूंढे।

 शिक्षक धरने, प्रदर्शन के लिए नहीं हैं बल्कि उन्हें क्लास रूम में होना चाहिए क्योंकि इससे बच्चों की पढ़ाई पर भी असर पड़ रहा है।

 रहबर-ए-तालीम, नेशनल हेल्थ मिशन जैसी योजनाओं पर राज्य के हजारों कर्मचारी निर्भर हैं।

 अगर उन्हें समय पर वेतन नहीं मिलेगा तो इससे उनका मनोबल गिरेगा।

 समय पर उन्हें वेतन मिले, इसके लिए राज्य सरकार को गंभीरता से प्रयास करने होंगे।

( स्थानीय संपादकीय : जम्मू-कश्मीर ), सौजन्य – दैनिक जागरण।

