उद्योग सम्मेलन से उम्मीद (दैनिक भास्कर)।

पश्चिम बंगाल में निवेशकों को आकर्षित करने के लिए आयोजित होने वाला वार्षिक उद्योग सम्मेलन समय से ही आयोजित होगा।

 नोटबंदी की वजह से पहले कहा जा रहा था कि बंगाल ग्लोबल बिजनेस समिट-2017 की तारीख में फेरबदल हो सकता है।

 खबर यह भी आयी कि मुख्यमंत्री ममता बनर्जी ने इस उद्योग सम्मेलन को फरवरी या फिर मार्च में आयोजित करने पर विचार कर रही हैं।

 नोटबंदी की वजह से सम्मेलन को टालने की खबर मीडिया में आने के बाद राज्य के उद्योग व वित्तमंत्री अमित मित्रा ने मंगलवार को साफ किया कि पूर्व निर्धारित 20-21 जनवरी को बंगाल ग्लोबल बिजनेस समिट आयोजित होगा।

 जिसमें कई देशों के करीब 3000 से अधिक प्रतिनिधि भाग लेंगे।

 राष्ट्रपति से लेकर विदेशी प्रतिनिधियों ने उक्त तिथि को मौजूद रहने की सहमति दे दी है।

 इस उद्योग सम्मेलन से ममता को काफी उम्मीद है।

 क्योंकि, वह अपने पहले कार्यकाल से ही उद्योग सम्मेलन आयोजित करती आ रही हैं लेकिन अपेक्षित सफलता नहीं मिल पाई है।

 दूसरी बार बागडोर संभालने के बाद ममता जर्मनी व रोम का दौरा कर चुकी हैं।

 जर्मनी में बीएमडब्ल्यू समेत कई और कंपनियों के प्रतिनिधियों के साथ वहां बैठक कर बंगाल में निवेश करने की अपील कर चुकी हैं।

 यही नहीं टाटा को भी बंगाल में निवेश करने का कई बार अनुरोध किया है।

 ममता को उम्मीद है कि पिछले दो वर्षों में आयोजित सम्मेलन से अधिक निवेश का प्रस्ताव इस बार आ सकता है।

 2015 के सम्मेलन में 2.43 लाख करोड़ के निवेश प्रस्ताव मिले थे जो 2016 में 2.50 लाख करोड़ हो गया था।

 इस पर राष्ट्रीय रिकार्ड को टूटने की उम्मीद की जा रही है।

 परंतु, सबसे बड़ा सवाल यहां यह है कि निवेश के प्रस्ताव तो कई आए पर कितने प्रस्ताव का क्रियान्यवयन हुआ।

 प्रस्ताव आने और उद्योग लगने में काफी अंतर होता है।

 यह बात मुख्यमंत्री भी अच्छी तरह से जानती हैं।

 हालांकि, सरकार का दावा है कि राज्य में बहुत सारे निवेश हुए हैं।

 परंतु, अधिक रोजगार पैदा करने वाले भारी उद्योग पिछले एक दशक में नहीं लग सके हैं।

 सिंगुर में टाटा परियोजना नहीं लग सकी जिसके चलते निवेशकों का बंगाल की ओर रुझान कम हो गया।

 अब तो सिंगुर की जमीन भी किसानों को लौटाई जा चुकी है।

 परंतु, ममता से लेकर उनके उद्योग मंत्री तक कहते आ रहे हैं कि राज्य में उद्योग के लिए जमीन की कमी नहीं है।

 एक हजार एकड़ का एक भूखंड पड़ा है जिस पर भारी उद्योग लगाया जा सकता है और वहां आधारभूत संरचनाएं तैयार करने की बात भी हो रही है ताकि उद्योग लगने में किसी तरह की परेशानी न हो।

 खैर, इस उद्योग सम्मेलन से बंगाल को कितना लाभ होता है यह तो 21 जनवरी को पता चल जाएगा।

 पर, सम्मेलन से जरूरी है माहौल तैयार करना।

 स्थानीय संपादकीय : पश्चिम बंगाल , सौजन्य- दैनिक भास्कर।

