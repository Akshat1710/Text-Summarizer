सत्ता के लिए शशिकला की सधी चाल (दैनिक ट्रिब्यून)।

तमिलनाडु में राजनीति की बिसात बड़ी सोच-समझकर बिछाई गई है।

 सुश्री वी.के.शशिकला ने अपनी करीबी मुख्यमंत्री जयललिता के अस्पताल प्रवास के दौरान उनकी अंतिम सांस तक काफी कड़ाई से पहरेदारी की थी।

 जयललिता की मौत के बाद शशिकला ने इससे पहले तो खुद को सत्तारूढ़ एआईएडीएमके पार्टी के महासचिव पद पर निर्वाचित करवा लिया था और फिर कुछ दिनों बाद स्वयं को विधायक दल के नेता के तौर पर भी घोषित करवा लिया।

 अगली सुबह मुख्यमंत्री पद के लिए शपथ ग्रहण समारोह का कार्यक्रम भी रख लिया।

कोई कसर न रह जाए, इसलिए जयललिता का इलाज करने वाली डॉक्टरों की टीम, जिसका नेतृत्व एक ब्रिटिश स्पेशलिस्ट कर रहे थे, की प्रेस वार्ता आयोजित करवाई गई ताकि उनके मुंह से कहलवाया जाए कि दिवंगत मुख्यमंत्री का इलाज यद्यपि सर्वोत्तम स्तर पर किया गया था तथापि उनकी मृत्यु का असल कारण प्राकृतिक ही था।

 मानो शशिकला मुख्यमंत्री बनने के लिए खुद को निर्दोष होने का ठप्पा लगवाने की जल्दी में हैं।

लेकिन इसे संयोग कहिए कि राज्यपाल सी. विद्यासागर जिनके पास फिलहाल दो राज्यों का कार्यभार है, प्रस्तावित शपथ ग्रहण वाले दिन शहर से बाहर थे और उन्हें चेन्नई वापिस लौटने की जल्दी भी नहीं थी।

 इसी बीच शशिकला पर मुश्किलों के अन्य बादल मंडराने लगे कि सुप्रीम कोर्ट में उनके ऊपर आय से अधिक आमदनी का जो मुकदमा चल रहा है, उस पर फैसला आने की उम्मीद है।

इसके बाद तो मानो बांध ही टूट गया।

 पहले तमिलनाडु विधानसभा के पूर्व अध्यक्ष और एआईएडीएमके के वरिष्ठ विधायक पी.एन. पंडियन, जिन्होंने पहले भी डॉक्टरों के वक्तव्यों के बावजूद जयललिता की मौत के सही कारणों को लेकर अपना संदेह व्यक्त किया था, ने एक बार फिर से अपना आरोप दोहराया कि दिवंगत मुख्यमंत्री की मौत जहर देने की वजह से हुई है।

 तुरंत बाद निवर्तमान मुख्यमंत्री ओ.पी. पनीरसेल्वम, जिन्होंने हाल ही में अपना इस्तीफा सौंपा है और फिलहाल बतौर कार्यवाहक मुख्यमंत्री काम देख रहे हैं, ने रहस्योद‍्घाटन किया कि उनसे बलपूर्वक इस्तीफा दिलवाया गया है।

जब शशिकला ने अपनी योजना को बिखरते देखा तो उन्होंने पलटवार करते हुए पनीरसेल्वम को गद्दार घोषित कर दिया और आरोप लगाया कि वे विपक्षी दल डीएमके से जा मिले हैं।

 शशिकला ने आनन-फानन में अधिकांश विधायकों को अपने साथ मिला लिया ताकि सदन में विश्वास मत हासिल कर सकें।

 लेकिन जिस चीज को वे काबू नहीं कर सकीं, वह है पार्टी कार्यकर्ताओं में पनपी असहजता जो जल्द ही खुले विद्रोह में बदल गई।

भविष्य में शशिकला की गाथा में कौन-कौने से मोड़ आने बाकी हैं यह तो वक्त ही बताएगा लेकिन घटनाक्रम के मुताबिक कुछ निष्कर्ष निकाले जा सकते हैं।

 यह शोध का विषय है कि क्योंकर तमिलनाडु और अन्य दक्षिण भारतीय राज्यों के लोग अपने नेताओं को देवी-देवता के स्तर तक चढ़ा देते हैं।

 लोगों में काफी लोकप्रिय रहे फिल्मी सितारों ने अपने पेशे को भुनाते हुए उसे राजनीतिक लाभ में परिवर्तित कर दिया और यह बात एआईएडीएमके के संस्थापक और नायक रहे एम.जी. रामचंद्रन और खुद जयललिता पर भी लागू होती है, जो एक समय में मशहूर सिने-तारिका रही थीं।

दूसरा निष्कर्ष यह कि द्रविड़ आंदोलन जिसकी शाखाएं आगे चलकर डीएमके और एआईएडीएमके के रूप में विकसित हुई हैं, वह दरअसल एक ऐसी नयी सामाजिक व्यवस्था का सूत्रपात था, जिसमें आगे चलकर जातियों और उपजातियों के बीच अलग तरह का समीकरण बना था।

 शशिकला ने जयललिता से कुछ सीखा तो वह यही कि जातिगत संतुलन कैसे बनाए रखा जाता है।

 हालांकि अपना देवी-तुल्य स्थान पाने के बाद जयललिता जातिवादी होड़ की खींचतान से पड़ने वाले प्रभावों से ऊपर उठ गई थीं।

 शशिकला की चतुराई अपने मुख्य प्रतिद्वंद्वियों की शिनाख्त करके उन्हें कोने में ढकेल देने में रही है।

 पनीरसेल्वम को लेकर वह इसलिए भी सशंकित हैं क्योंकि वे पहले भी जयललिता की अनुपस्थिति में सूबे का कामकाज देखते रहे हैं।

दरअसल शशिकला को दो किस्म की चुनौतियों का सामना करना है।

 हो सकता है वक्ती तौर पर उन्हें सफलता मिल जाए लेकिन उनकी वैधता पर पनीरसेल्वम की तरफ से देर से सही, लेकिन किए गए विद्रोह ने प्रश्नचिन्ह लगा दिया है।

 मुख्यमंत्री रहते उन्होंने जयललिता की मृत्यु के कारण जानने हेतु जांच का आदेश दिया था और यह भी संकेत दिए हैं कि यदि कार्यकर्ता तय करेंगे तो वे अपना इस्तीफा वापिस ले लेंगे।

 उन्होंने अपनी शिकायत दिल्ली तक ले जाने का फैसला किया है।

 हालांकि कुछ एआईएडीएमके समर्थक शशिकला को जयललिता का स्थान चुस्ती से लेने से विस्मित हो सकते हैं लेकिन कईयों के मन में यह शक पनप रहा है कि उनकी नेता की मृत्यु प्राकृतिक कारणों से नहीं हुई है।

 शशिकला के परिवार की विवादग्रस्त छवि भी उनकी राह में रोड़ा बन सकती है।

 तमिलनाडु देश के बेहतर ढंग से प्रशासित राज्यों में से एक है और वहां विशाल उद्योग-धंधे स्थापित हैं।

 एक ऐसे व्यक्ति के तौर पर जिसने जीवन में न तो एक भी चुनाव लड़ा हो और न ही कोई प्रशासनिक पद का अनुभव हो, इसके चलते शशिकला की छवि प्रभावशाली नहीं है, और तुर्रा यह कि अब वे जिंदगीभर अपनी करीबी की छाया में रहने वाली एक सेविका की भूमिका से बाहर निकलकर उनकी जगह लेना चाहती हैं।

पनीरसेल्वम के खिलाफ शशिकला का कड़ा प्रतिकर्म यह भी दर्शाता है कि उन्हें जयललिता की सेवा करने की वजह से एकदम नरम न समझा जाए और जरूरत पड़ने वे दंडात्मक रुख भी अख्तियार कर सकती हैं।

 दूसरे शब्दों में कहा जाए तो शशिकला एक ऐसी महत्वाकांक्षी महिला के तौर पर उभरी हैं जो अपने हाथ में आए विशेषाधिकारों को बचाने के लिए किसी भी हद तक जा सकती हैं।

कुछ का मानना है कि लोकतंत्र की कार्यपद्धति को अगर सफल होना है तो उसे भारत की मौजूदा राजनीति की कुछ विशिष्टताओं को अंगीकार करना होगा।

 इसमें एक अवयव परिवारवाद का है तो दूसरा जाति-आधारित राजनीति का और तीसरा है भारतीय जनता पार्टी और इसके पथ-प्रदर्शक आरएसएस की मंशा के अनुसार देश का हिंदूकरण करने वाली लहर चलाना।

तमिलनाडु में योजनाबद्ध तरीके से सत्ता हथियाने का प्रयास लोकतंत्र के भारतीय मानकों को तोड़ने-मरोड़ने जैसा है।

 तमिलनाडु ने देश को कुछ बेहतरीन प्रशासक और दिमाग दिए हैं और उनमें बहुत से ब्राह्मण हैं।

 विडंबना यह है कि इस सूबे में द्रविड़ आंदोलन की वजह से ब्राह्मणों को काफी भेदभाव सहना पड़ा है।

 यह बात अलग है कि इन्हीं में से अनेक ने देश के अन्य हिस्सों में और दुनियाभर में काफी नाम कमाया है।

तमिलनाडु में सत्ता की खातिर चल रही रस्साकशी का हश्र यह भी हो सकता है कि लोकतांत्रिक पद्धति को ढांपने वाले व्यक्तिपूजा और परिवारवाद के बादल छंट जाएं और अगले मुख्यमंत्री को केवल काबिलियत के आधार पर ही चुना जाए।

– एस. निहाल सिंह, सौजन्य- दैनिक ट्रिब्यून।

