इंसानी भेड़िए (नवभारत टाइम्स)।

बेंगलुरु में नए साल की पूर्व संध्या पर लड़कियों के साथ हुई बदतमीजी को लेकर जिस तरह की प्रतिक्रियाएं दिख रही हैं, वे हैरान नहीं करतीं।

 पहले भी जब ऐसी कोई बड़ी घटना सामने आई, तब जिम्मेदार एजेंसियों की तरफ से ही नहीं, राजनेताओं की तरफ से भी ऐसे ही बयान आए जो जले पर नमक छिड़कने जैसे थे।

 इनमें दलों और संगठनों का भी कोई खास भेद नहीं है।

 अलग-अलग वैचारिक पृष्ठभूमि का दावा करने वाले नेताओं के बयान गजब की समानता लिये हुए होते हैं।

 वजह शायद यह है कि समाज का एक बड़ा हिस्सा आज भी कट्टरपंथी मर्दवादी सोच से नाता नहीं तोड़ पाया है।

 ये लोग समाज की पोंगापंथी सोच को संबोधित करके अपना दोष छुड़ा लेने की कोशिश करते हैं।

, चिंता की ज्यादा बड़ी बात यह है कि समाज में आधुनिक सोच ने जो थोड़ी सी जगह बनाई थी, कामकाजी लड़कियों ने कदम-कदम पर संघर्ष करके अपने लिए जो कुछेक रियायतें हासिल की थीं, वे भी तेजी से छिनती जा रही हैं।

 बेंगलुरु देश के उन गिनती के शहरों में है, जहां लड़कियां एक स्वतंत्र मनुष्य की तरह जिंदा रहने के बारे में सोच सकती हैं।

 वहां भी अगर बीच सड़क पर हजारों की भीड़ के बीच हैवानियत का ऐसा खेल चलेगा, तो आखिर देश का कौन सा कोना ऐसा है, जहां औरत-मर्द बराबरी की कल्पना की जा सकती है।

 घर के घुटन भरे समीकरण को बदलने की ख्वाहिश लेकर जो लड़कियां बाहर की दुनिया से ताकत हासिल करने में लगी हैं, उनके लिए कौन सी राह हमने छोड़ी है।

, पुलिस बलों की कमी एक अलग मुद्दा हो सकती है, लेकिन यह मामला पुलिसिंग की खामियों तक सीमित नहीं।

 आखिर वह कौन सी मानसिकता है, जो कुछ लोगों में यह दुस्साहस पैदा कर रही है कि वे भीड़ में नितांत अपरिचित लड़कियों, महिलाओं के साथ किसी भी तरह की बेअदबी, बदसलूकी करेंगे और उनका कुछ नहीं बिगड़ेगा।

 हर इंसानी भेड़िया यह अच्छी तरह जानता है कि उसका शिकार लोगों से घिरा होते हुए भी हर पल एकदम अकेला और असहाय है।

 क्या हमारे महानगरों पर अजनबीयत और अकेलापन इस कदर हावी हो गया है कि लोग-बाग देखते-देखते भेड़िये में बदल जा रहे हैं।

सौजन्य – नवभारत टाइम्स।

