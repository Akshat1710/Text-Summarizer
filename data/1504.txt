चुनाव सुधारों का दूसरा चरण (दैनिक जागरण)।

पिछले दिनों चुनाव आयोग और संयुक्त राष्ट्र विकास कार्यक्रम की साझा पहल पर नई दिल्ली में मतदाता शिक्षा पर एक अंतरराष्ट्रीय सम्मेलन का आयोजन किया गया।

 इसमें 25 देशों के चुनाव प्रबंधन निकायों से जुड़े अधिकारियों ने भाग लिया।

 सबने मतदाता शिक्षा के संबंध में विचार मंथन किया।

 इस सम्मेलन का विषय ‘समावेशी, सुविज्ञ एवं नीतिपरक सहभागिता हेतु मतदाता शिक्षा’ था।

 चुनाव प्रणाली से जुड़े पांच मुद्दों जैसे-औपचारिक शिक्षा पाठ्यक्रम में मतदाता शिक्षा का समावेश, अनौपचारिक शिक्षा के माध्यम से समावेशी चुनावी साक्षरता, विशेष श्रेणी के मतदाताओं मसलन-रक्षा कर्मियों, कूटनीतिक मिशन कर्मियों, मतदान कर्मियों एवं अप्रवासी मतदाताओं की सहभागिता को बढ़ाना, सूचना एवं संचार की आधुनिकतम तकनीक से मतदाता शिक्षा में भूमिका, सुविज्ञ एवं नीतिपरक मतदान के लिए मतदाता शिक्षा एवं जागरूकता पर अलग-अलग सत्र हुए।

 गहन विचार-विमर्श के बाद एक ‘नई दिल्ली घोषणा पत्र’ भी स्वीकृत हुआ, जिसमें इन विषयों से संबंधित सकारात्मक सोच एवं उसके क्रियान्वयन को शामिल किया गया।

 इसके साथ ही एक नए पोर्टल की शुरूआत भी की गई।

 यह पोर्टल एक बड़े मंच के रूप में चुनावी प्रक्रिया से संबंधित ज्ञान, नए विचारों, संस्थानों के संबंध में सदस्य देशों के बीच विचार साझा करने का अवसर प्रदान करेगा।

 इसके माध्यम से विभिन्न देशों में प्रचलित बेहतरीन चुनाव प्रणाली का अध्ययन होगा ताकि चुनावी साक्षरता के विभिन्न अवयवों पर साझा विमर्श प्रशस्त हो सके।

 सही मायने में यह चुनावी प्रक्रिया को कारगर बनाने की दिशा में एक सराहनीय कदम है।

 किसी भी प्रजातांत्रिक शासन विधि की सबसे महत्वपूर्ण विशेषता नियमित अंतराल पर होने वाला चुनाव होता है।

 चुनाव में आम जनता अपने मत के माध्यम से राजनीतिक प्रवृत्ति, मूल्य, धारणा एवं मान्यता के संबंध में अपनी पसंद व्यक्त करती है।

 चुनाव में निर्वाचित प्रतिनिधियों द्वारा सरकार का गठन होता है।

 स्वतंत्र एवं निष्पक्ष चुनाव के लिए राष्ट्रीय स्तर पर एक स्वायत्त चुनाव आयोग की स्थापना की गई थी, जिसकी देख-रेख में चुनाव संपन्न होते हैं।

 सभी इससे अवगत हैं कि देश में संविधान लागू होने के एक दशक बाद ही चुनावी प्रक्रिया में गड़बड़ियां सामने आने लगी थीं और धीरे-धीरे चुनावों में धन एवं बल का प्रभाव भी बढ़ता गया।

 इससे चुनाव सुधारों की आवश्यकता महसूस हुई एवं समय-समय पर इस दिशा में कई कदम भी उठाए गए।

 इसी को ध्यान में रखकर जनप्रतिनिधित्व कानून के तहत ‘आदर्श आचार संहिता’ बनाई गई।

 इसके अलावा अनेक समितियों का गठन किया गया।

 इनमें तारकुंडे समिति (1975), गोस्वामी समिति (1990), (1998), इंद्रजीत गुप्ता समिति (1998) महत्वपूर्ण हैं।

 समय-समय पर चुनाव आयोग की अनुशंसाएं भी सामने आईं।

 उम्मीदवारों द्वारा अपने संपत्ति के ब्यौरे के साथ-साथ आपराधिक पृष्ठभूमि के बारे में भी सूचना देने का प्रावधान किया गया।

 किसी उम्मीदवार द्वारा चुनाव में किए जाने वाले व्यय की सीमा भी निर्धारित की गई।

 बाद में राजनीति में अपराधियों के बढ़ते प्रवेश पर रोक लगाने के लिए कानून भी बनाया गया।

 आजकल विज्ञान एवं तकनीक के क्षेत्र में हुई प्रगति का उपयोग भी चुनाव सुधारों के लिए किया जाता है।

 इसमें सबसे प्रमुख इलेक्ट्रॉनिक वोटिंग मशीन का उपयोग है।

 इन प्रयासों से चुनावी प्रक्रिया को दूषित करने वाले कारक तत्वों का शमन हुआ है और कई प्रकार की गड़बड़ियों पर लगाम भी लगी है।

 एक समय था जब चुनावी हिंसा में कई लोग मारे जाते थे और कहीं-कहीं तो ऐसा सामाजिक विद्वेष फैलता था जो आने वाले बहुत दिनों तक समाज को कुप्रभावित करता रहता था।

 चुनाव आयोग ने उम्मीदवारों के खर्च पर नियंत्रण या निगरानी रखने के लिए ‘व्यय पर्यवेक्षक’ अलग से नियुक्त करने की प्रथा प्रारंभ की, पर इस क्षेत्र में उल्लेखनीय उपलब्धि हासिल होना अभी बाकी है।

 उक्त सम्मेलन में दो विचार उभर कर सामने आए- ‘चुनावी साक्षरता’ एवं नीतिपरक मतदान’।

 चुनावी साक्षरता का अर्थ सिर्फ मतदान करने की अनिवार्यता नहीं, बल्कि समाज हित में सही उम्मीदवारों का चयन करना है, जिसके लिए नीतिपरक मतदान आवश्यक है।

 जहां तक समावेशी मताधिकार का प्रश्न है, इसमें काफी हद तक प्रगति हुई है।

 चुनाव आयोग अथवा सरकार के प्रयासों से अपने मताधिकार के प्रति आज गांव का हर मतदाता जागरूक है।

 गरीब एवं अनपढ़ मतदाता भी अपने मताधिकार के उपयोग के प्रति पूर्ण सजग रहते हैं।

 मतदान को लेकर जागरूकता के मामले में एक विचित्र स्थिति यह है कि ग्रामीण क्षेत्रों में अनपढ़ एवं गरीब मतदाता अपने मत के उपयोग के प्रति जितने सजग एवं तत्पर होते हैं, लेकिन शहरी बुद्धिजीवी लोग अपने मताधिकार के उपयोग के प्रति उतने संकल्पित नहीं दिखते।

 कभी-कभी तो ऐसी हास्यास्पद स्थिति होती है कि इन विषयों पर व्याख्यान देने या निजी गोष्ठियों-बैठकों में अपनी राय जोशीले ढंग से रखने वाले बुद्धिजीवी स्वयं ही चुनाव के दिन अपने मतदान केंद्रों तक पहुंचने की जहमत नहीं उठाते हैं।

 चुनाव सुधारों के पहले चरण के तहत चुनावी प्रक्रिया में उत्पन्न कुरीतियों को दूर करने के प्रभावी प्रयास सफलतापूर्वक किए गए।

 अब चुनाव सुधार के द्वितीय चरण की शुरुआत करने का समय है।

 इसमें मतदाताओं को इसके प्रति जागरूक करने की आवश्यकता है कि वे अपने इस अधिकार का उपयोग किस रूप में करें।

 मतदान के समय मतदाता किन बातों का ख्याल रखें, जिससे योग्य प्रतिनिधि ही चुने जा सकें।

 तमाम चुनावी सुधारों के बावजूद आज भी कई दूषणकारी तत्व चुनावी प्रक्रिया को प्रभावित करते हैं।

 इसे रोकने के लिए मतदाताओं को अपने मत अधिकार के सही उपयोग के बारे में बताना होगा।

 इसके लिए उनके बीच शिक्षा एवं जागरूकता के प्रसार की आवश्यकता है।

 जिस दिन मतदाता इस दिशा में जागरूक हो जाएंगे और योग्य उम्मीदवार एवं सरकारों का चयन करने लगेंगे उसी दिन से चुनावी प्रक्रिया में क्रांतिकारी सुधार हो जाएगा।

 चुनाव के समय में मीडिया द्वारा सर्वेक्षण के क्रम में ‘आपका प्रतिनिधि कैसा हो’ जैसे सवाल पूछे जाते हैं और स्वाभाविक रूप से एक प्रतिनिधि में जितने अच्छे गुण हो सकते हैं उन सबके समावेश की कल्पना की जाती है, लेकिन प्रश्न यह है कि सारे अच्छे गुणों से युक्त प्रतिनिधि की कामना रखने वाले मतदाता क्या मतदान से पहले सारे उम्मीदवारों, राजनीतिक दलों को अपने इच्छित गुणों की कसौटी पर तौलते हैं।

 दरअसल मतदाताओं में इसी जागरूकता की आवश्यकता है कि वे योग्य उम्मीदवार की पहचान करें।

 अगर वे निष्पक्ष एवं स्वतंत्र भाव से अपने प्रतिनिधि का चयन करेंगे तो उनके फैसले से निश्चित रूप से एक ज्यादा जिम्मेवार एवं पारदर्शी सरकार बनेगी।

  लेखक विजय कुमार चौधरी, बिहार विधान सभा के अध्यक्ष हैं , सौजन्य – दैनिक जागरण, 09-12-2016।

