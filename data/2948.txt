संसद में कैसे बने सहमति(अमर उजाला)।

संसद के पिछले दो सत्रों का हश्र जैसा हुआ, उसे देखते हुए राष्ट्रपति प्रणब मुखर्जी ने बजट सत्र से पहले अपने अभिभाषण में दोनों सदनों के सदस्यों को एक तरह से नसीहत दी है कि वे सदन के भीतर स्वस्थ बहस की गुंजाइश बनाए रखें और अपनी जिम्मेदारियां समझें।

 सर्वोच्च विधायी संस्था से यह अपेक्षा की जाती है कि वहां देश से जुड़े तमाम मुद्दों पर बहस हो और कोई ऐसा रास्ता निकले, जो सबके हित में हो।

 दरअसल शीतकालीन और मानसून सत्र के दौरान देखा गया कि दोनों पक्षों के बीच खिंचाव इतना आ गया कि किसी तरह की सहमति बनती ही नहीं दिखी।

 नतीजतन बहुत से अहम विधेयक सदन में अटक गए।

 इस सत्र में रेल और आम बजट के साथ ही अनेक अहम विधेयकों के मसौदे पेश किए जाने हैं, जबकि 63 विधेयक तो पहले से लंबित हैं।

 मगर राजनीतिक हालात को देखें, तो रिश्ते बेहतर होने के बजाय दलों में तल्खी बढ़ी ही है।

 यह सत्र जवाहर लाल नेहरू विश्वविद्यालय में कथित देश विरोधी नारेबाजी और अदालत परिसर में वकीलों द्वारा की गई मारपीट, हैदराबाद के दलित छात्र रोहित वेमुला की आत्महत्या और हरियाणा में जाट आरक्षण की आड़ में भड़की हिंसा की पृष्ठभूमि में हो रहा है।

, खासतौर से जेएनयू और रोहित के मुद्दों पर तो सत्तारूढ़ भाजपा और कांग्रेस तथा वामदलों के बीच टकराव और बढ़ा ही है।

 हालांकि प्रधानमंत्री मोदी ने यह कहकर सुलह का रास्ता निकालने की कोशिश की है कि वह अपनी सरकार की तीखी आलोचना भी सुनने को तैयार हैं, मगर सदन में सार्थक चर्चा तो हो।

 पर जैसाकि देखा गया है कि भाजपा और उसके सहयोगी संगठनों के भीतर से ही कुछ ऐसे स्वर उभरते हैं, जो अपने ही प्रधानमंत्री की पहल पर पानी फेर देते हैं।

 दूसरी ओर विपक्ष, खासतौर से कांग्रेस को भी यह समझने की जरूरत है कि वह सदन के हर सत्र में अहम विधेयकों की राह में यह कहकर बाधा नहीं डाल सकती कि जब वह सत्ता में थी, तब भाजपा का भी ऐसा ही रुख था।

 राष्ट्रपति ने सरकार की उपलब्धियां गिनाई हैं और आगे का खाका भी खींचा है।

 हर सत्र से पहले यही बात दोहराई जाती है कि सदन को सुचारु रूप से चलाने की जिम्मेदारी सत्ता पक्ष और विपक्ष दोनों की है; क्या वाकई ये दोनों पक्ष इस बार कोई नई मिसाल पेश करेंगे।

इस सत्र में रेल और आम बजट के साथ ही अनेक अहम विधेयक भी पेश होने हैं।

 मगर राजनीतिक हालात को देखें, तो रिश्ते बेहतर होने के बजाय दलों में तल्खी बढ़ी ही है।

,  , सौजन्य: अमर उजाला,24.02.2016।

