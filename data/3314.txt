नक्सलियों पर नकेल (दैनिक जागरण)।

झारखंड के विकास में नक्सल समस्या शुरू से ही बड़ी बाधा रही है।

 इसे समय रहते खत्म करने पर ही झारखंड विकास पथ पर तेजी से अग्रसर हो सकेगा।

 अब समय आ गया है कि नक्सलवाद के खात्मे के लिए निर्णायक और चौतरफा अभियान चलाया जाए।

———।

नया साल 2017 नक्सली आतंक से ग्रस्त झारखंड के लिए नई उम्मीदें लेकर आया है।

 सीआरपीएफ डीजी के. दुर्गा प्रसाद के बाद अब डीजीपी डीके पांडेय ने भी इसे नक्सलियों का सफाया वर्ष घोषित किया है।

 पूर्वी सिंहभूम जिले में मंगलवार को मुठभेड़ के दौरान पांच लाख के इनामी नक्सली कमांडर सुपाई टुडू के मारे जाने की घटना इस उम्मीद को पुख्ता भी करती है।

 इस दौरान जीवित पकड़ी गई महिला नक्सली और सुपाई की पत्नी सोनाली टुडू से नक्सलियों के बारे में पुलिस को कई महत्वपूर्ण जानकारी मिल सकती है।

 अब इस आधार पर पुलिस नक्सलियों के खिलाफ अपनी रणनीति को और प्रभावी बना सकेगी।

 पुलिस की कड़ी कार्रवाई का ही नतीजा है कि हाल के दिनों में नक्सली घटनाओं में कमी आई है।

 मुख्यधारा से जुडऩे के लिए कई बड़े नक्सलियों ने पुलिस के समक्ष आत्मसमर्पण भी किया है।

 मुख्यमंत्री रघुवर दास ने खुद नक्सलियों के खिलाफ कड़ी कार्रवाई की बात कही है।

 डीजीपी ने भी कई मौकों पर कहा है कि जो नक्सली आत्मसमर्पण करेंगे उनका स्वागत है, आत्मसमर्पण नीति के तहत जो लाभ मिलना है, वह मिलेगा।

 झारखंड के विकास में नक्सल समस्या शुरू से ही बड़ी बाधा रही है।

 इसे समय रहते खत्म करने पर ही झारखंड विकास पथ पर तेजी से अग्रसर हो सकेगा।

 अब समय आ गया है कि नक्सलवाद के खात्मे के लिए निर्णायक और चौतरफा अभियान चलाया जाए।

 सरकार भी इस मसले पर गंभीर है।

 पुलिस को छूट दी गई है कि वह अपने हिसाब से रणनीति बना उसपर अमल कर सकती है।

 हालांकि पुलिस को भी विशेष सावधानी व सर्तकता बरतनी होगी।

 उसकी कार्रवाई में यह दिखे कि लोगों का भरोसा उसे हासिल है और बिना पक्षपात के रणनीति पर अमल किया जा रहा है।

 यह अच्छी बात है कि राज्य सरकार 2017 में बड़े पैमाने पर भर्ती अभियान चलाएगी।

 वर्षोँ से रिक्त पड़े हजारों पदों पर भर्ती कराने में सरकार यदि सफल रही तो इससे न सिर्फ ग्रामीण युवाओं के बड़े वर्ग में भटकाव रुकेगा बल्कि जो युवा गुमराह होकर नक्सलवाद के रास्ते पर चले गए हैं, इससे उन्हें मुख्यधारा में लाने में मदद मिलेगी।

 स्थानीय संपादकीय : झारखंड , सौजन्य- दैनिक जागरण।

