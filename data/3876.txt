चुनाव से बड़ी इरोम (नवभारत टाइम्स)।

आयरन लेडी ऑफ मणिपुर इरोम शर्मिला का चुनावी प्रयोग बुरी तरह असफल रहा।

 आफ्सपा यानी आर्म्ड फोर्सेज स्पेशल पावर्स एक्ट के खिलाफ अपने संघर्ष के लिए दुनिया भर में चर्चित इरोम ने अपना अनिश्चितकालीन अनशन तोड़ने के बाद इसी मुद्दे को लेकर चुनावी लड़ाई में उतरने का फैसला किया था।

 इरोम के बनाए संगठन पीपल्स रिसर्जेंस एंड जस्टिस अलायंस (पीआरजेए) ने तीन प्रत्याशी खड़े किए थे और तीनों बुरी तरह पराजित हुए।

 खुद इरोम मुख्यमंत्री ओ इबोबी सिंह के खिलाफ खड़ी हुई थीं।

 उन्हें कुल 90 वोट मिले जो उस क्षेत्र में पड़े नोटा वोट (143) से भी कम हैं।

, इस करारी हार से निराश इरोम ने कहा है कि अब वह जिंदगी में कभी चुनाव नहीं लड़ेंगी।

 आगे चुनाव लड़ना या नहीं लड़ना उनका अपना फैसला है, लेकिन ऐसे चुनाव नतीजे हम पहले भी देखते रहे हैं।

 बड़े बांधों के खिलाफ तगड़ी लड़ाई लड़ने वाली मेधा पाटकर भी चुनाव मैदान में कुछ खास सफल नहीं हो सकीं।

 यहां तक कि संविधान निर्माता बाबा साहेब आंबेडकर भी चुनावी लड़ाई के मोर्चे पर खासे कमजोर साबित हुए थे।

 1952 का पहला लोकसभा चुनाव वह कांग्रेस से हार गए थे।

 तब उन्हें राज्यसभा का सदस्य बनाया गया।

 1954 में उपचुनाव के जरिए लोकसभा पहुंचने की उनकी दूसरी कोशिश भी नाकाम हो गई थी।

 मगर इससे आंबेडकर के संघर्षों की अहमियत किसी भी रूप में कम नहीं होती।

, साफ है कि चुनावी हार-जीत से इरोम शर्मिला जैसे नेताओं को दिल छोटा नहीं करना चाहिए।

 उन्होंने सशस्त्र बल विशेषाधिकार कानून के खिलाफ जो लंबी नैतिक लड़ाई लड़ी है, मानवाधिकारों के इतिहास में उसका विशेष स्थान है और रहेगा।

 यह अच्छी बात है कि मायूसी की स्थिति में भी उन्होंने अपनी नैतिक पराजय स्वीकार नहीं की है।

 आफ्सपा के खिलाफ अपनी लड़ाई जारी रखने का संकल्प उन्होंने जताया है।

 इरोम की लड़ाई की अहमियत समझने वालों के लिए यह सचमुच राहत की बात है कि उन्होंने प्रतिकूल परिस्थितियों में भी अपना मनोबल टूटने नहीं दिया है।

 समाज के लिए यह जरूर चिंता की बात होनी चाहिए कि आखिर उससे शासन की इजाजत मांगने की कवायद में ताकत का जोर क्यों बढ़ता जा रहा है।

 चुनाव प्रक्रिया में सच्चाई, सादगी व औचित्य के सवाल हाशिये पर पहुंच जाएं यह समाज की सेहत के लिए अच्छा नहीं।

, सौजन्य- नवभारत टाइम्स।

