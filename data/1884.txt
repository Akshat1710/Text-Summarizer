बिहार चुनाव से यह सीख सकता है देश (दैनिक भास्कर : Editorial)।

बिहार संघर्षऔर नई शुरुआत की भूमि रहा है।

 इसी जमीन से धारा का रुख बदला जाता रहा है।

 यहां एक आत्मविश्वास रहा है, जो नए को जन्म दे सकता है।

 यह चुनाव एक बार फिर से इस तथ्य को प्रमाणित करता है।

 बुद्ध से लेकर, राष्ट्रीय स्वतंत्रता आंदोलन और फिर जेपी के आंदोलन तक उदाहरण भरे पड़े हैं।

 वैसे तो हर चुनाव के बाद जनादेश का स्वागत औपचारिकता होती है, लेकिन यह जनादेश वास्तव में स्वागतयोग्य है।

 खासतौर से इस वजह से चूंकि यह बिहार की जनता की राजनीतिक परिपक्वता को दिखाता है।

 एक स्थिति, जिसमें विकल्प सीमित थे, एक कारगर विकल्प चुनने का प्रयास सिर्फ महागठबंधन ने किया, बल्कि जनता ने भी किया।

 दरअसल, बिहार चुनाव के इस नतीजे से पूरा देश बहुत कुछ सीख सकता है।

इस चुनाव में और चुनाव के बहाने जनता ने नई संभावनाओं को खोजा है और नेतृत्व को इससे सीख लेनी चाहिए।

 राजद को इतनी अधिक सीटें मिलीं।

 इससे सीख लेनी चाहिए कि इस राज्य में गरीब, उपेक्षित, पिछड़े, अतिपिछड़े, दलित, अल्पसंख्यक आदि ही बहुसंख्यक हैं, इसलिए इस विशाल तबके के हितों को ध्यान में रखना नेतृत्व के लिए भी अपेक्षित होगा और राज्य के लिए भी।

 वहीं जदयू विकास की अपनी नीति को गरीबों के पक्ष में और ज्यादा ले जा सके, तो उसका दूरगामी प्रभाव होगा।

इस चुनाव में बिहार ने सबसे बड़ी सीख यह दी है कि सांप्रदायिक असहिष्णु भाषा और आचरण की अपनी राजनीतिक सीमा है।

 भारतीय समाज में सामान्य जन उसे व्यापक समर्थन नहीं दे सकता।

 किसी खास समय और संदर्भ में भले ही वह वोट का जरिया बने, मगर ज्यादा स्थितियों में उसके राजनीतिक और चुनावी परिणाम भी नकारात्मक होंगे।

 चुनाव में मतदाताओं के ध्रुवीकरण की पूरी कोशिश की गई, लेकिन जनता ने राज्य में 26 वर्षों से कायम सांप्रदायिक शांति को भंग नहीं होने दिया।

 यह जमीनी स्तर पर मतदाता के परिपक्व होने का संकेत है।

 राज्य के मतदाताओं ने 2014 के आम चुनाव में अलग तरह से मतदान किया था, जबकि विधानसभा चुनाव में उसका रुख अलग ही नज़र आया है।

 संदेश साफ है कि नेता को सोच तो राष्ट्रीय रखनी होगी, लेकिन स्थानीय स्तर पर काम करके दिखाना होगा यानी एक्ट लोकल, थिंक नेशनल।

 अब मतदाता किन्हीं हवाई बातों के बहकावे में नहीं आना चाहता।

 वह दैनिक जिंदगी में बदलाव देखना चाहता है।

 राजग का पूरा अभियान प्रोफेशनल्स और राष्ट्रीय नेतृत्व पर निर्भर रहा।

 इससे जनता क्या सोच रही है, वह कैसी बातों को पसंद करेगी, इसे वे समझ नहीं पाए।

 यह भ्रम एक्जिट पोल आने के बाद तक कायम रहा।

 राजग का नेतृत्व कुछ अलग ही दावे करता रहा।

 यह केवल इसी बात को दिखाता है कि नेतृत्व की जनता से दूरी बनी हुई थी।

 स्थानीय नेतृत्व को मौका देकर इस कमी को दूर किया जा सकता था, पर वे ऐसा नहीं कर सके।

जातिवादी और पहचान की राजनीति के लिए बिहार जाना जाता है।

 लालू यादव ने चुनावी पासे जिस तरह पलटे वह इसे रेखांकित भी करता है, लेकिन इस तथ्य के प्रभावी होने में विकास के लिए प्रतिबद्ध मुख्यमंत्री के रूप में नीतीश कुमार की छवि ने योगदान दिया।

 इसके बिना जातीय समीकरण कितने प्रभावी होते, यह पहले की तरह निश्चितता के साथ नहीं कहा जा सकता।

 जाहिर है चुनाव ने एक सीख यह दी है कि भविष्य के किसी समय में साकार होने वाले वादे और भावनात्मक मुद्दों की बजाय स्थानीय स्तर पर विकास ज्यादा महत्वपूर्ण हो गया है।

 विकास के लिए ललक समाज में बढ़ती सकारात्मकता का ही परिणाम कही जा सकती है।

 अत्यधिक उग्र नकारात्मक प्रचार और व्यक्तिगत स्तर पर किए गए प्रहारों को मतदाताओं ने सिरे से नकार दिया।

 व्यक्तिगत स्तर पर वोटर के लिए चाहे यह कसौटी उतनी खरी प्रतीत होती हो, लेकिन मतदाता का सामूहिक अवचेतन का निष्कर्ष सकारात्मकता के पक्ष में ही है।

 अगर आपने टीवी पर रिपोर्टरों को मतदाताओं से बात करते देखा हो तो उसकी थीम ‘शांति’ ही थी।

 वोटर जानना चाहता है कि आपके पास सकारात्मक बातें कौन-सी हैं।

 इसी के साथ यह बात आती ह कि अब मतदाता अपने अनुभव की कसौटी पर दावों को परख रहा है।

 आर्थिक वृद्धि के दावों, आंकड़ों और अंतरराष्ट्रीय एजेंसियों की सकारात्मक रेटिंग का उसके लिए कोई अर्थ नहीं है।

 वह तो यह देख रहा है कि अरहर की दाल उसकी पहुंच से बाहर होती जा रही है।

 सारे राजनीतिक पर्यवेक्षक और एग्जिट पोल कराने वाली एजेंसियां इसलिए गफलत में पड़ गईं, क्योंकि प्रधानमंत्री नरेंद्र मोदी सहित सारे बड़े नेताओं की सभाओं में भारी भीड़ उमड़ रही थी।

 मोदी की सभा में खासतौर पर ज्यादा भीड़ थी।

 संदेश साफ है कि वोटर इतना परिपक्व हो चुका है कि वह हर नेता को सुनना चाहता है कि उसके पास उन्हें देनेे के लिए क्या है।

 सबको सुनकर, जो निष्कर्ष निकला उसके हिसाब से वोट दिया।

हाल के वर्षों में हुए अधिकतर चुनावों में वोट किसी के खिलाफ डाले जाते रहे हैं।

 2014 के लोकसभा चुनाव और फिर दिल्ली के विधानसभा चुनाव में इसकी झलक देखी जा सकती है।

 वहीं बिहार के इस चुनाव में वोट किसी के खिलाफ नहीं, बल्कि समर्थन में डाले गए।

 पिछड़ों, अतिपिछड़ों, दलितों, अल्पसंख्यकों और हर समुदाय के गरीबों की विकास की आकांक्षा की अभिव्यक्ति इस चुनाव में दिखती है।

 चुनाव परिणाम इस तबके की उम्मीदों की अभिव्यक्ति है।

 इसीलिए महा गठबंधन को जातीय और समुदायगत समीकरण का भी सीधा लाभ मिला।

 बिहार चुनाव इस अर्थ में भी उम्मीद जगाने वाला है कि इससे समावेशी राजनीति और समावेशी अर्थनीति की गुंजाइश बनती है, जहां सभी वर्गों के हितों को ध्यान में रखा जाए।

 इससे लोकतंत्र और राजनीति को एक नई दिशा मिलेगी।

 बिहार चुनाव गठबंधन की राजनीति की नई संभावनाओं के द्वार भी खोलता है, जो राष्ट्रीय राजनीति और राष्ट्रीय स्तर पर गठबंधन को दूर तक प्रभावित करेगा।

 इसने विपक्ष की एकजुटता को पुरस्कृत किया है।

कुल-मिलाकर बिहार के इस चुनाव से मिली सीख का सार निकालें तो यह बात सामने आती है कि अब विकास, एकजुटता, लोकतांत्रिक धर्मनिरपेक्ष, सामाजिक न्याय जैसे मूल्यों को बढ़ावा दिया जाना चाहिए, जबकि धर्मांधता, ध्रुवीकरण और दंभ को दंडित किया जाना चाहिए।

, -विनय कुमार कंठ (पटनाविश्वविद्यालय में वरिष्ठ प्राध्यापक )।

सौजन्य :- दैनिक भास्कर , 10.11.2015।

