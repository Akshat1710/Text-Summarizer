चुनाव, पैसा और नशा (दैनिक जागरण)।

चुनाव, पैसा और नशा, इन तीनों का आपस में काफी तालमेल है।

 यह प्रचलित धारणा है कि चुनाव आते ही वोटरों को लुभाने के लिए धन बाहर आने लगता है।

 नशे के लिए बदनाम हो रहे पंजाब में जो काम पैसे से नहीं बनता उसे नेता नशे के दम पर बनाते हैं।

 बेशक इस बार चुनाव आयोग ने पैसे के लेनदेन और नशे की सप्लाई पर कड़ी नजर रखी हुई हैं परंतु बावजूद इसके कुछ ऐसे मामले सामने आ रहे हैैं जिनसे यह कहा जा सकता है कि चुनावों के दौरान इनका इस्तेमाल हो सकता है।

 इन मामलों में पुलिस ने करोड़ों रुपये के साथ-साथ शराब से लेकर भुक्की अफीम तक की खेपें पकड़ी हैं।

 सोमवार को पुलिस ने फाजिल्का जिला के तहत आते गांव चुवाडिय़ांवाला में नाके पर एक कार से चेकिंग के दौरान 19 लाख रुपये की नई करंसी पकड़ी।

 जब पुलिस ने कार सवार से पैसे के हिसाब-किताब के बारे में पूछा तो वह कोई ऐसा सबूत पेश नहीं कर पाया कि यह कहां से लाया था और कहां ले जा रहा था।

 यहां पर रोचक तो यह है कि जिस कार से पैसा पकड़ा उस पर पुलिस व निगरान एजेंसियों की आखों में धूल झोंकने के लिए एक बैंक का नाम लिखा हुआ था।

 पुलिस ने जब गाड़ी से पैसे पकड़े तो कार में सवार व्यक्ति ने भी गच्चा देने के लिए पहले यही कहा कि यह पैसा बैंक का है।

 परंतु जब पुलिस को शक हुआ था तो पकड़ा गया व्यक्ति इसे पूछताछ में साबित नहीं कर पाया।

 इसी तरह से बीते शुक्रवार को पुलिस ने नाकाबंदी के दौरान लहरागागा में 24 लाख रुपये और संगरूर में नाके के दौरान साढ़े आठ लाख रुपये की नई करंसी पकड़ी।

 पैसा ले जा रहे व्यक्ति यह नहीं बता पाए कि पैसा कहां से ला रहे थे।

 चंडीगढ़ के पास भी 3.50 करोड़ रुपये पकड़े गए थे।

 इस मामले में तो एक सांसद का नाम भी खूब चर्चा में आया था।

 जाहिर है कि यदि किसी नेता का नाम पकड़े गए पैसे में आ रहा है तो यह आशंका और बलवती हो जाती है कि कहीं यह पैसा चुनाव के लिए तो नहीं जा रहा था।

 इसी तरह पुलिस ने हाल के दिनों में मुख्यमंत्री के क्षेत्र लंबी से लेकर पठानकोट-होशियारपुर इत्यादि में हजारों लीटर लाहन नष्ट की।

 माना जा रहा है कि यह शराब चुनाव के दौरान बांटी जानी थी।

 हालांकि शराब पर छापामारी के कारण गिद्दड़बाहा में पुलिस को गांव के सरपंच व दो सौ लोगों के कोप का भाजन भी बनना पड़ा।

 यह तो वह मामले हैं जो पकड़ में आ गए।

 जो पकड़ में नहीं आए न जाने वो कितने होंगे।

 चुनाव आयोग तो अपनी ओर से सख्ती बरत रहा है पर अब पुलिस को भी उतनी ही मुस्तैदी से यह सुनिश्चित करना होगा कि इस बार चुनाव में पैसे व नशे का इस्तेमाल न हो पाए।

 स्थानीय संपादकीय : पंजाब , सौजन्य- दैनिक जागरण।

