वन इंडिया नीति का मसला (राष्ट्रीय सहारा)।

अमेरिका में सत्ता परिवर्तन के बाद से विश्व-व्यवस्था कुछ संभावित बदलावों का संकेत करती दिख रही है, विशेषकर ट्रंप की मॉस्को पीवोट नीति संबंधी रुझानों, इजरायल-फिलस्तीन सम्बंधों के मामले में ‘‘वन नेशन’ सिद्धांत और चीन को लेकर कुछ भ्रम-मूलक संकेतों के बाद से।

 ऐसे में जरूरी है एशिया की दो ताकतें यानि भारत और चीन अग्रगामी कदमों का आश्रय लेते हुए नई विश्व-व्यवस्था में अहम भूमिका निभाएं।

 लेकिन क्या ऐसा संभव है।

 क्या चीन जिस तरह से ‘‘वन चाइना पॉलिसी’ को लेकर संवेदनशील है, उसी तरह से वह ‘‘वन इण्डिया पॉलिसी’ के प्रति भी संवेदनात्मक आदर रखता है।

 वह व्यापार से लेकर कूटनीतिक या सामरिक क्षेत्र तक में भारत से जिस तरह की अपेक्षा रखता है क्या उसी तरह से वह भारत की आवश्यकताओं, अपेक्षाओं और चुनौतियों को भी समझने की कोशिश करता है।

 यदि ऐसा है तो फिर चीन ‘‘स्टेपल्ड वीजा’ देने जैसी हरकतें क्यों करता है।

 वह स्ट्रिंग ऑफ पर्ल्स के जरिए भारत को रणनीतिक रूप से घेरने की कोशिश क्यों कर रहा है।

 वह अपने महत्वाकांक्षी प्रोजेक्ट ‘‘चीन-पाकिस्तान आर्थिक कॉरिडोर’ को पाकिस्तान अधिकृत कश्मीर से होकर ग्वादर तक ले जाने की कोशिश क्यों कर रहा है, जबकि भारत लगातार इस पर ऐतराज जताता आ रहा है।

 वह दलाई लामा के अरुणाचल प्रदेश या किसी भी देश की यात्रा पर जाने के प्रति अपनी संप्रभुता का हवाला देने में पल भर की भी देरी नहीं करता जबकि भारत की संप्रभुता को चुनौती देने वाले पाकिस्तानी आतंकियों या पाकिस्तानी गतिविधियों को अपना समर्थन देता रहता है, आखिर, क्यों ।

 ऐसे में एक अहम प्रश्न है कि भारत-चीन के हित अन्योन्याश्रित तो हैं, लेकिन इसके बावजूद दोनों के संबंधों में व्याप्त इन जटिलताओं को किस नजरिए से देखा जाए।

 तिब्बती धर्म गुरु दलाई लामा 4 से 13 अप्रैल को अरुणाचल प्रदेश की यात्रा पर जाएंगे।

 इसे देखते हुए चीन ने भारत से दो टूक शब्दों में कह दिया है कि उसे यह बर्दाश्त नहीं है।

 भारत को धमकी दी है कि दलाई लामा को चीन विरोधी गतिविधियों के लिए मंच न मुहैया कराए।

 चीन के विदेश मंत्रालय के प्रवक्ता गेंग शुआंग ने कहा कि भारत-चीन सीमा विवाद पर उन्होंने हमेशा अपमानित करने वाला काम किया है।

 दलाई लामा की यात्रा द्विपक्षीय संबंध और विवादित सीमावर्ती इलाके में शांति को ’गंभीर नुकसान’ पहुंचा सकता है।

 जवाब में भारत के गृह राज्यमंत्री किरण रिजिजू ने कहा है, ‘‘भारत की तरफ से यह बड़ा बदलाव है।

 हम ज्यादा मजबूत हैं।

 दलाई लामा अरुणाचल में एक धर्मगुरु के तौर पर जा रहे हैं और उनको रोकने का कोई औचित्य नहीं है।

 उनके श्रद्धालु दलाई लामा की यात्रा की मांग कर रहे हैं।

 वह भला किसी दूसरे को क्या नुकसान पहुंचा सकते हैं।

 वह लामा हैं।

’ ऐसे में सवाल है कि क्या भारत ऐसे निर्णय किसी रणनीति के तहत ही ले रहा है।

 ये रणनीतिक हैं तो फिर हमें इन्हें अरुणाचल प्रदेश से हटाकर दक्षिण एशिया में निर्मित हो रहे समीकरणों के साथ जोड़कर देखने की जरूरत होगी।

 यह भी कि क्या इसके बाद चीन दक्षिण एशिया में और अधिक सक्रिय होगा विशेषकर भारत के हितों के विपरीत सक्रिय होगा।

 दूसरा पक्ष यह भी है कि एक तरफ जहां हम विदेश सचिव को बीजिंग भेजकर रणनीतिक वार्ता को संपन्न करने का इसलिए प्रयास करते हैं कि चीन से रिश्ते सामान्य हो सकें और दूसरी तरफ दलाई लामा को अरुणाचल जाने की अनुमति देकर उन्हें असामान्य बनाने का कार्य करते हैं।

 इस परस्पर विरोधाभास को कैसे देखा जाए।

 क्या हम यह मान सकते हैं कि भारत का निर्णय डिप्लोमैटिक बाग्रेनिंग का हिस्सा है।

 क्या हम दलाई लामा के जरिए चीन को संदेश देना चाहते हैं कि चीन भारत के विरुद्ध सक्रिय लामबंदी का हिस्सा बना रहा तो भारत भी ‘‘पोस्ट रिएक्शन’ के तौर पर चीन को प्रभावित करने वाली गतिविधियों का आश्रय ले सकता है।

सामान्य नजरिए से देखा जाए तो इसे भारत द्वारा उठाया गया एक ऐसा अग्रगामी कदम माना जा सकता है जो नुकसानदेह हो सकता है लेकिन व्यावहारिक दृष्टि से इसे गलत नहीं कहा जा सकता क्योंकि संवेदनाओं की अपेक्षा तो द्विपक्षीय होनी चाहिए लेकिन चीन भारतीय संवेदनाओं को समझने के लिए तैयार नहीं दिख रहा।

 ‘‘वन चाइना’ बनाम ‘‘वन इंडिया’ नीति को जब हम देखते हैं तो चीन इस विषय पर विभाजित दृष्टिकोण वाला लगता है।

 ऐसा न होता तो वह चीन-पाकिस्तान इकोनॉमिक कॉरिडोर को पाकिस्तान अधिकृत कश्मीर होकर ले जाने का निर्णय न लेता।

 महत्वपूर्ण बात यह है कि चीन की तरफ से बीच-बीच में विभिन्न थिंक टैंक्स के जरिए यह बात भी बाहर आती है कि भारत नाम का तो कोई देश अतीत में था ही नहीं।

 यह तो हिंदुत्व का कमाल है जिसके अनुयायियों ने आपसी मेलजोल द्वारा इस देश का निर्माण कर लिया।

 कुछ समय पहले एक चीनी वेबसाइट ‘‘आईएसएसडॉट सीएन’ ने लिखा था कि चीन के हितों तथा पूरे एशिया के विकास के लिए जरूरी होगा कि असमियों, नगाओं, कश्मीरियों, तमिलों और इसी प्रकार के अन्य स्वतंत्रतावादियों को सहायता देकर उनके राष्ट्र स्थापित कराए जाएं।

 ऐसे में भारत की विदेश मंत्री सुषमा स्वराज का यह सवाल बेहद महत्वपूर्ण प्रतीत होता है, जो उन्होंने चीन के विदेश मंत्री से मुलाकात के समय किया था।

 अर्थात क्या चीन ’वन इंडिया पॉलिसी’ को मानता है।

 फिलहाल तो चीन अभी भारत की संवेदना को समझते हुए यह नहीं देखता लेकिन अब उसके समक्ष ऐसी चुनौतियां आने वाली हैं, जहां उसे भारत की जरूरत होगी।

 ऐसे में भारत को बहुत ही सोच-समझकर आगे की ओर कदम बढ़ाने की जरूरत होगी।

 भारत सरकार को रीयल पॉलिटिक और इंडिया सेंट्रिक नीति पर आगे बढ़ने की जरूरत होगी।

, सौजन्य- राष्ट्रीय सहारा।

