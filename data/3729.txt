संपादकीय : कर्तव्यनिष्ठा की कद्र करे सरकार (नई दुनिया)।

किसी पुलिस या अन्य सरकारी अधिकारी के समर्थन में जनता सड़कों पर उतर आए, ऐसा कम ही देखने को मिलता है।

 ऐसा तभी होता है जब लोगों की राय में वह अधिकारी कर्तव्यनिष्ठ हो और जन-धारणा ऐसी बने कि उसका तबादला या उसके खिलाफ कोई अन्य कार्रवाई उसकी कर्तव्यपरायणता के दंड के रूप में हुई है।

 मध्य प्रदेश में कटनी के पुलिस अधीक्षक गौरव तिवारी के स्थानांतरण पर अगर वहां जोरदार विरोध हो रहा है, तो उसके पीछे भी यही कारण है।

 मध्य प्रदेश सरकार की तरफ कहा गया है कि तिवारी का तबादला सामान्य प्रशासनिक कदम है।

 लेकिन आम लोग ऐसी चर्चाओं पर अधिक भरोसा कर रहे हैं कि उन्हें एक मंत्री के दवाब में कटनी से छिंदवाड़ा भेजने का फैसला हुआ।

 इस मंत्री पर हवाला कारोबार से जुड़े होने के आरोप हैं।

 इल्जाम हमेशा सही हों, ऐसा नहीं होता।

 लेकिन जब तक विश्वसनीय जांच से उनका खंडन ना हो जाए, लोगों के मन में शक बैठा रहता है।

 इसलिए बेहतर होता कि मप्र सरकार भरोसा बंधाती कि ऐसी जांच होगी और किसी दोषी को बख्शा नहीं जाएगा।

 मगर उल्टे कई पुलिस अधिकारियों के तबादले में उसने गौरव तिवारी को भी शामिल कर लिया।

 जबकि आमजन रसूखदार व्यक्तियों के खिलाफ कदम उठाने के तिवारी के साहस की प्रशंसा कर रहे थे।

, इस कार्रवाई ने इस प्रकरण को ना सिर्फ पूरे मध्य प्रदेश बल्कि राष्ट्रीय स्तर पर भी चर्चित कर दिया है।

 संदेश गया है कि तिवारी एक बड़े हवाला नेटवर्क की परतें उघाड़ रहे थे।

 एक व्यक्ति की गिरफ्तारी के बाद उससे मिले सुरागों पर वे जांच आगे बढ़ा रहे थे, जिससे कई नामीगिरामी लोगों तक कानून के हाथ पहुंचने की संभावना बन रही थी।

 इसी क्रम में मंत्री का नाम भी आया।

 अपेक्षित था कि मुख्यमंत्री इस पर संबंधित मंत्री से जवाब-तलब करते।

 सुनिश्चित करते कि मंत्री जांच को प्रभावित ना कर पाएं।

 राज्य सरकार गौरव तिवारी के साथ खड़ी दिखती, तो उसकी छवि उज्ज्वल होती।

 इससे यह पैगाम मिलता कि जिस वक्त प्रधानमंत्री नरेंद्र मोदी ने भ्रष्टाचार और काले धन के खिलाफ अभियान छेड़ा है, तो उनकी पार्टी और उसकी सभी राज्य सरकारें इस मुहिम में सक्रिय हैं।

 मगर हुआ उल्टा।

 जहां राज्य सरकार ने एसपी गौरव तिवारी का स्थानांतरण किया, वहीं प्रदेश भाजपा अध्यक्ष नंदकुमार सिंह चौहान इस फैसले के बचाव में खड़े हो गए।

 उन्होंने कहा कि सरकार चाहे तो चार महीने में भी किसी अधिकारी का तबादला कर सकती है।

 जबकि मुद्दा यहां सरकार के अधिकार का नहीं है।

 मुद्दा है कि अगर कटनी के लोग मानते हैं कि तिवारी के वहां होने से भ्रष्टाचार के विरुद्ध अभियान आगे बढ़ रहा था, तो राज्य सरकार ने इस जनभावना का ख्याल क्यों नहीं किया।

 उसे अवश्य याद रखना चाहिए कि राजनीति में सिर्फ तथ्य नहीं, बल्कि जनधारणाएं भी महत्त्वपूर्ण होती हैं।

 जनधारणाओं को अनदेखी करने वालों को इसकी कीमत चुकानी पड़ती है।

, सौजन्य- नई दुनिया।

