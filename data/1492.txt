17 साल का झारखंड (दैनिक जागरण)।

झारखंड अपनी स्थापना के 17वें वर्ष में प्रवेश कर गया।

 वर्ष 2000 में झारखंड के साथ दो अन्य राज्य छत्तीसगढ़ और उत्तराखंड का गठन हुआ।

 आज ये दोनों राज्य झारखंड से कई मायने में आगे हैं।

 दरअसल राज्य गठन के तुरंत बाद झारखंड राजनीतिक अस्थिरता का शिकार बन गया।

 लगातार सरकारें बनती-बिगड़ती रहीं और विकास का मुद्दा गौण हो गया।

 शासन की सारी कवायद सत्ता को बचाए रखने में लगी रही।

 अब बीते दो वर्षों में स्थिति सुधरी है तो उसका प्रभाव भी देखने को मिल रहा है।

 मुख्यमंत्री रघुवर दास ने तीन स्तरों पर नीतियां तैयार कर काम को अंजाम देना शुरू किया है।

 उन प्राथमिकताओं को चिह्नित किया गया है जो आवश्यक हैं।

 इसके अलावा सरकार का ध्यान कौशल विकास, बेरोजगारी पर नियंत्रण समेत आधारभूत संरचना के निर्माण की है।

 बजट राशि का सदुपयोग कर सरकार इस दिशा में काम कर रही है।

 धरातल पर कार्य को उतारने में एक बड़ी बाधा बड़े पैमाने पर सरकारी महकमे में फैला भ्रष्टाचार था।

 इसे नियंत्रित करने में सफलता मिली है।

 सरकार ने वैसी सतर्कता एजेंसियों को सशक्त किया है जो गुप्त सूचना के आधार पर लगातार कार्रवाई कर रही हैं।

 कार्यसंस्कृति को पटरी पर लाना सरकार की अहम प्राथमिकता में है।

 यह राज्य के लिए बेहद आवश्यक है।

 स्थापना दिवस समारोह में मुख्यमंत्री ने यह स्पष्ट संदेश दिया कि वे झुकने वाले नहीं हैं।

 उन्होंने भविष्य की योजनाओं को ध्यान में रखकर कड़े फैसले लिए हैं।

 लगे हाथों उन्होंने अन्य राजनीतिक दलों को भी नसीहत दी कि वे दलगत मतभेद से उपर उठें और राज्य हित में फैसले लें।

 आने वाले दिनों में जमीन संबंधी कानून सीएनटी-एसपीटी एक्ट में संशोधन का प्रस्ताव विधानसभा में पेश होगा।

 इसपर सरकार हर स्तर से सहमति बनाने की कोशिश कर रही है।

 स्वयं मुख्यमंत्री इस मुहिम में जुटे हैं कि ज्यादा से ज्यादा लोगों को संशोधन प्रस्ताव की खूबियां बताई जाएं।

 विधानसभा में इसपर विस्तृत चर्चा होगी तो सरकार अपना पक्ष स्पष्ट करेगी।

 वैसे विपक्ष के तेवर को देखते हुए यह प्रतीत हो रहा है कि विधानसभा का शीतकालीन सत्र हंगामेदार होगा।

 ऐसी परिस्थिति में सभी प्रमुख दलों को चिंतन कर सहमति का प्रयास करना चाहिए।

 सत्र आरंभ होने के पहले सरकार स्वयं इस बाबत कवायद करेगी।

 कोशिश इस स्तर पर हो कि इस जटिल मसले का समाधान निकाला जाए।

 राज्य की प्रगति और खुशहाली के रास्ते में राजनीति जितना कम हो वही अच्छा होगा।

 स्थानीय संपादकीय : झारखंड , सौजन्य – दैनिक जागरण।

