जोखिम बढ़ाने वाली आजादी (दैनिक जागरण)।

9 फरवरी को जेएनयू में छात्रों के एक गुट ने जो नारे लगाए उनको सुनने वाला कोई भी आम भारतीय शायद ही यह मान पाए कि इन नारों का उद्देश्य राष्ट्रविरोधी उन्माद उत्पन्न करना नहीं था।

 परंतु उदारवादी बुद्धिजीवियों के एक वर्ग को इस सब में कुछ गलत नजर नहीं आ रहा है।

 उनके अनुसार यह छात्र बस अपनी राय व्यक्त कर रहे थे और भारतीय संविधान इसकी पूर्ण आजादी देता है।

 फिर वे इन छात्रों के बचाव में एक कदम और आगे जा कर तर्क देते हैं कि अमेरिकी सर्वोच्च न्यायालय ने तो अमेरिकी झंडे को जलाने को भी अभिव्यक्ति की आजादी माना है।

 इसके अलावा कुछ अन्य तर्क हैं जिनके अनुसार यह नारे अपरिपक्व छात्रों द्वारा की गई एक बचकानी शरारत थी जिसे देश को नजरअंदाज कर देना चाहिए।

 क्या वास्तव में यह सब तर्क सही हैं।

 क्या यह तर्क संवैधानिक अभिव्यक्ति की आजादी और राष्ट्रीय सुरक्षा के जटिल संबंध की सही व्याख्या करते हैं।

 क्या ऐतिहासिक सबक हमें इन नारों को नजरअंदाज करने की सलाह देते हैं।

 क्या छात्रों का यह गुट सरकार की नीतियों से असहमति मात्र प्रकट कर रहा था।

, किसी भी देश का संविधान शून्य में नहीं उपजता और न ही वह राष्ट्र की सुरक्षा के प्रति उदासीन हो सकता है।

 विभाजन की विभीषिका, जो लाखों लोगों को लील गई थी, से उबर रहे भारत के संविधान निर्माता राष्ट्र की एकता, अखंडता और स्थिरता को जोखिम में डालने वाली अभिव्यक्ति की आजादी के दुष्परिणामों से भली भांति परिचित थे।

 यही कारण है कि भारतीय संविधान का अनुच्छेद 19(2) राज्य को राष्ट्रीय सुरक्षा के हित में आपराधिक कृत्यों के लिए उकसाने वाली अभिव्यक्ति पर रोक लगाने का अधिकार देता है।

 इसी सच्चाई को ध्यान मे रखते हुए सुप्रीम कोर्ट ने राष्ट्रीय ध्वज को जलाने को अभिव्यक्ति की आजादी के तहत मानने से साफ इन्कार कर दिया था।

 9 फरवरी को जेएनयू परिसर में लगे नारे सरकारी नीतियों से असहमति नहीं जता रहे थे, बल्कि राष्ट्र के खिलाफ हिंसा के लिए उकसाने वाले थे।

 ‘भारत की बर्बादी तक जंग रहेगी’ असहमति नहीं, बल्कि देश और देशवासियों के विरुद्ध युद्ध का खुला आह्वान था।

 अगर छात्रों का यह गुट सुप्रीम कोर्ट द्वारा संसद हमले के मामले में अफजल गुरु को दिए गए मृत्युदंड को सही नहीं मानता था तो उस फैसले की बिंदुवार समालोचना कर सकता था।

 ये लोग उस फैसले की कानूनी खामियों को बताने वाला एक शोधपत्र प्रकाशित कर सकते, कोई सेमिनार कर सकते थे।

 भारतीय संविधान अवश्य ही सुप्रीम कोर्ट के फैसले से असहमति जताने और उसकी समालोचना करने की आजादी देता है।

 पर ‘अफजल हम शर्मिदा हैं, तेरे कातिल जिंदा हैं’ समालोचना नहीं थी।

 यह साफ तौर पर अफजल को सजा सुनाने वाले न्यायाधीशों और उसकी दया याचिका ठुकराने वाले भारत के राष्ट्रपति के प्रति हिंसा के लिए उकसाने का प्रयास था।

 इन नारों को असहमति का प्रदर्शन बताकर इन छात्रों का बचाव कर रहे लोग असहमति और उकसावे के फर्क को नहीं समझ पा रहे हैं।

, आप सरकार की माओवादियों के प्रति अपनाई गई सैनिक नीति से असहमति जता सकते हैं, उसके विरोध में प्रदर्शन कर सकते हैं पर जब आप माओवादियों द्वारा सीआरपीएफ के 70 जवानों की हत्या पर खुशी का इजहार करते हैं तो वह असहमति नहीं, आतंकी हमलों का महिमामंडन है।

 जेएनयू में छात्रों का एक गुट यह भी कर चुका है।

 1अमेरिका में मिलने वाली अभिव्यक्ति की आजादी की दुहाई देने वाले शायद इस तथ्य से पूर्णत: अनजान हैं कि अमेरिका में राष्ट्रपति को धमकी देना और उनके विरुद्ध हिंसा भड़काने का प्रयास करना दंडनीय अपराध है।

 2007 में अमेरिका के एक विश्वविद्यालय मे भारतीय मूल के शोधार्थी विक्रम बुद्धि को अमेरिका द्वारा इराक पर हमले की अलोचना करते हुए आम लोगों से अमेरिकी राष्ट्रपति पर हमला करने की अपील करने के कारण सजा हो चुकी है।

 अमेरिकी संविधान राष्ट्रीय सुरक्षा के लिए खतरा पैदा करने के प्रयासों को अभिव्यक्ति की आजादी नहीं मानता और इस प्रकार की गतिविधियों पर प्रतिबंध लगाने की अनुमति देता है।

 अभिव्यक्ति की आजादी पर इस प्रकार की रोक बेहद उदार यूरोपीय देशों में भी है।

 11 सितंबर के आतंकी हमलों के दो दिन बाद फ्रांस में बास्क अलगाववाद की ओर रुझान रखने वाली एकेटजा पत्रिका में काटरूनिस्ट डेनिस ल रॉय का बनाया एक काटरून प्रकाशित हुआ था जिसमें वल्र्ड ट्रेड सेंटर से टकराते विमानों की तस्वीर के नीचे लिखा था, हम सबने इसका सपना देखा था, हमास ने यह कर दिखाया।

 बेहद उदारवादी व्याख्याओं के लिए जाने जाने वाले यूरोपीय मानवाधिकार न्यायालय ने ल रॉय को आतंकी कृत्यों को सही ठहराने का दोषी पाते हुए टिप्पणी की कि यह काटरून आतंकियों द्वारा बेगुनाहों की हत्या को सही ठहराने का प्रयास था और अलगाववादी हिंसा से ग्रसित बास्क इलाके में गंभीर सुरक्षा चुनौतियां पैदा कर सकता था।

 इसी प्रकार इंग्लैंड का कानून प्रत्यक्ष अथवा परोक्ष रूप से किसी आतंकी या हिंसात्मक घटना के समर्थन या महिमामंडन करने को दंडनीय मानता है।

 पिछले कुछ वर्षो के दौरान यूरोप में बढ़ते आतंकी हमलों को देखते हुए यूरोपीय देशों ने अभिव्यक्ति की आजादी का दुरुपयोग रोकने के लिए कड़े कानून बनाए हैं।

, भारत आजादी के बाद से ही अलगाववादी आतंकवाद से जूझता रहा है।

 भारत की बर्बादी की कसमें खाने वाले इन छात्रों को भले ही भारत की अखंडता और सुरक्षा में दिलचस्पी न हो, पर आतंकवाद की विभीषिका ङोल रहे भारत के आम नागरिकों को अवश्य है।

 असीमित अभिव्यक्ति की आजादी भारत के राष्ट्रीय हितों के लिए बेहद गंभीर स्थिति पैदा कर सकती है।

 अगर हम अभिव्यक्ति की आजादी के नाम पर देश की राजधानी में भारत की बर्बादी का आह्वान करने वाले नारों की अनुमति देंगे तो पाकिस्तान में हाफिज सईद और मसूद अजहर की रैलियों पर कैसे आपत्ति जता सकते हैं।

,  ,  ।

सौजन्य: दैनिक जागरण ,24.02.2016,दिव्य कुमार सोती।

