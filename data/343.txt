संपादकीय : पाकिस्तान को तमाचा (नईदुनिया)।

पाकिस्तान के लिए यह करारा तमाचा है।

 ब्रिटिश संसद ने प्रस्ताव पारित कर गिलगित-बाल्टिस्तान को अपना प्रांत बनाने के पाकिस्तान के कदम की निंदा की है।

 ब्रिटिश संसद ने इस कदम को अवैध करार दिया और गिलगित-बाल्टिस्तान को कानूनन जम्मू-कश्मीर का हिस्सा बताया।

 इस क्षेत्र में बन रहे चीन-पाकिस्तान आर्थिक गलियारे को उसने अवैध निर्माण माना।

 संभवत: इसी गलियारे के लिए पाकिस्तान ने ऐसा कदम उठाया, जिसकी निंदा जम्मू-कश्मीर के कई अलगाववादी नेताओं ने भी की है, जो सामान्यत: पाकिस्तान के प्रति नरम रुख रखते हैं।

 चीन इस गलियारे पर 46 अरब डॉलर खर्च कर रहा है।

 जाहिर है, वह चाहता है कि इस क्षेत्र की वैधानिक स्थिति को लेकर कोई भ्रम ना रहे।

 अत: मुमकिन है कि उसने इस क्षेत्र को अपना पांचवां प्रांत घोषित करने के लिए पाकिस्तान को उकसाया हो।

 लेकिन ये दोनों देश अपने स्वार्थ में अंतरराष्ट्रीय कायदों का खुलेआम उल्लंघन करें, यह बात स्वीकार्य नहीं हो सकती।

 ब्रिटिश संसद के प्रस्ताव में यही भावना व्यक्त हुई है।

 वर्ष 1947 में ब्रिटिश राज की देखरेख में ही भारत के बंटवारे की शर्तें तय हुई थीं।

 उसके मद्देनजर ताजा ब्रिटिश प्रस्ताव महत्वपूर्ण है।

, भारतीय पक्ष के हिसाब से ये काफी सकारात्मक घटनाक्रम है।

 इससे जम्मू-कश्मीर पर पाकिस्तान के दावे पर करारा प्रहार हुआ है।

 इससे इस तथ्य पर फिर रोशनी पड़ी है कि पाकिस्तान ने जम्मू-कश्मीर के एक तिहाई हिस्से पर 1947 से अवैध कब्जा जमा रखा है।

 आजादी के फौरन बाद 1947 में ही पाकिस्तान की शह पर कबाइली लड़ाकों ने जम्मू-कश्मीर पर हमला कर उन क्षेत्रों पर कब्जा कर लिया था।

 जबकि उसी समय जम्मू-कश्मीर के तत्कालीन राजा हरि सिंह ने अपनी रियासत का विलय भारत में कर दिया।

 इससे पूरा जम्मू-कश्मीर भारत का हो गया।

 लेकिन इस वैधानिक स्थिति का पाकिस्तान उल्लंघन करता रहा है।

 अब उसने एक और गैरकानूनी कदम उठाया।

 भारत सरकार ने उचित ही इस पर सख्त प्रतिक्रिया दी।

 केंद्रीय मंत्री जितेंद्र सिंह ने कहा है कि गिलगित-बाल्टिस्तान सहित पूरे पीओके पर पाकिस्तान का कब्जा गैरकानूनी है।

 दरअसल, भारत के नजरिए से जम्मू-कश्मीर विवाद का एकमात्र हल यही है कि पाकिस्तान पीओके को खाली करे और वो क्षेत्र भारतीय लोकतंत्र का हिस्सा बने।

 चीन इस मामले में गोलमोल रुख अपनाए हुए है।

 लेकिन इस हिस्से में निर्माण कार्य को आगे बढ़ा उसने भारतीय भावनाओं का असम्मान किया है।

 भारत सरकार उपरोक्त गलियारे को भारतीय संप्रभुता का उल्लंघन बता चुकी है।

 अब ब्रिटिश प्रस्ताव की भाषा से स्पष्ट है कि चीन के इस रुख से अंतरराष्ट्रीय समुदाय भी खफा है।

 क्या इससे चीन व पाकिस्तान के रुख पर फर्क पड़ेगा।

 ये दोनों देश अंतरराष्ट्रीय नियमों के पालन के लिए नहीं जाने जाते।

 अत: उनसे निपटने की किसी अलग प्रभावी रणनीति पर विचार करना होगा।

 इस मकसद से ब्रिटिश प्रस्ताव से बनी अनुकूल स्थितियों का भारत को पूरा लाभ उठाना चाहिए।

, सौजन्य- नईदुनिया।

