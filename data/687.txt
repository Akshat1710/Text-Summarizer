बदलाव की बड़ी पहल (दैनिक जागरण )।

भारतीय खेती की सबसे बड़ी त्रसदी यही है कि कुदरत का प्रकोप हो या मेहरबानी, दोनों ही दशाओं में किसान बदहाल रहता है।

 लेकिन अब यह स्थिति ज्यादा दिन रहने वाली नहीं है।

 प्रधानमंत्री नरेंद्र मोदी फसल बीमा से लेकर उपज की बिक्री तक का मुकम्मल उपाय करने में जुट गए हैं।

 दरअसल प्रधानमंत्री आने वाले वर्षो में कृषि उपजों की संभावित मांग को देखते हुए आजादी की 75वीं सालगिरह तक खाद्यान्न उत्पादन दोगुना कर दुनिया के बाजार पर कब्जा करना चाहते हैं।

 लेकिन यह तभी संभव होगा जब खेती-किसानी फायदे का सौदा बने।

 इसीलिए प्रधानमंत्री ने फसल बीमा के बाद राष्ट्रीय कृषि बाजार, वचरुअल व डिजिटल प्लेटफार्म शुरू करने की घोषणा की है।

 कृषि प्लेटफार्म के तहत सरकार देश की सभी 585 थोक मंडियों का 2018 तक चरणबद्ध तरीके से एकीकरण कर देगी।

 इससे किसानों को देश की सभी मंडियों के भाव ऑनलाइन और मोबाइल पर मिलने लगेंगे और वे देश की किसी भी मंडी में अपनी उपज बेचने के लिए स्वतंत्र होंगे।

 इसका सबसे बड़ा फायदा यह होगा कि कृषि उपजों की खरीद-बिक्री पर प्रभुत्व जमाए आढ़तियों-बिचौलियों की भूमिका खत्म हो जाएगी।

 स्पष्ट है कि अब देश के कृषि क्षेत्र में उदारीकरण का आगाज होगा।

, बढ़ती आबादी, मध्य वर्ग का विस्तार, कुदरती आपदाओं में इजाफा और पानी की किल्लत को देखते हुए आने वाले वर्षो में खाद्य पदार्थो की मांग पूरी करना आसान नहीं होगा।

 इसी को देखते हुए बड़े-बड़े कारपोरेट घराने, निवेश बैंक और एग्रीबिजनेस कंपनियां लैटिन अमेरिका से लेकर एशिया तक में खेती की जमीन, जंगल और नमभूमि का अधिग्रहण कर रही हैं।

 इस प्रक्रिया में छोटी-छोटी जोतों को बड़े-बड़े कृषि फार्मो में बदला जा रहा है जहां आधुनिक तरीकों से नकदी फसलों की खेती की जा रही है।

 इन फसलों में सोयाबीन, मक्का, पाम ऑयल, इमारती लकड़ी और जेट्रोफा जैसे जैव ईंधन की खेती हो रही है।

 इससे खाद्यान्न फसलों में महंगाई आनी तय है।

 इतना ही नहीं ये कंपनियां तीसरी दुनिया के मीठे पानी के भंडार पर भी अपनी नजरें गड़ाए हैं।

 खेती-किसानी की आउटसोर्सिग ने 2007-08 में जोर पकड़ा जब अप्रत्याशित रूप से बढ़ी हुई कीमतों के कारण दुनिया के 37 देशों में खाद्य दंगे भड़क उठे थे।

 इसी मौके का फायदा उठाने के लिए निजी कंपनियों, सट्टेबाजों और निवेश बैंकों ने भूमि हड़पने के फामरूले पर काम करना शुरू किया, जिसका नतीजा यह है कि छोटे व सीमांत किसान तेजी से भूमिहीन श्रमिक बन रहे हैं।

 यह भारत में ही नहीं, बल्कि पूरी दुनिया में हो रहा है।

 विडंबना यह है कि जो खेती आम किसानों के लिए घाटे का सौदा बन चुकी है उसी में बड़ी-बड़ी कंपनियों को मुनाफा नजर आ रहा है।

 ये कंपनियां खेती की जमीन खरीदने से लेकर साग-भाजी बेचने का अधिकार हासिल करने के लिए सरकारों पर दबाव बना रही हैं।

 इसी दबाव का नतीजा है कि मंडी कानून में संशोधन किए जा रहे हैं और राज्य सरकारें भूमि हदबंदी कानूनों में ढील देती जा रही हैं।

 इस प्रकार खेती-किसानी पर कारपोरेट शिकंजा कसता जा रहा है।

, प्रधानमंत्री नरेंद्र मोदी दूर की सोच रहे हैं।

 खेती-किसानी को फायदे का सौदा बनाने से न केवल देश का समावेशी विकास होगा, बल्कि कृषि उपजों के राष्ट्रीय-अंतरराष्ट्रीय बाजार पर आसानी से कब्जा जमाया जा सकेगा।

 इससे उन आलोचकों को भी जवाब मिल गया है जो मोदी सरकार पर कारपोरेट घराने के लिए काम कराने का आरोप लगाते रहे हैं।

 जहां एक ओर उदारीकरण समर्थक किसानों के खेती छोड़ने को विकास प्रक्रिया का अभिन्न अंग बताते हैं वहीं कई वैश्विक संस्थाओं का मानना है कि विकासशील देशों के करोड़ों ग्रामीणों का कल्याण कृषि क्षेत्र के विकास के बिना संभव नहीं है।

 पूर्वी एशियाई देशों में पिछले 15 वर्षो में कृषि क्षेत्र का विकास गरीबी दूर करने में सहायक सिद्ध हुआ है।

 भारत के 85 फीसद किसान छोटी जोत वाले हैं और अनुभवों से यह प्रमाणित हो चुका है कि छोटे किसानों की सहायता से आर्थिक विकास के साथ-साथ खाद्य सुरक्षा भी सुनिश्चित होती है।

 यहां वियतनाम का उदाहरण प्रासंगिक है।

 1979 में यहां की 58 फीसद जनसंख्या गरीबी की रेखा के नीचे गुजर बसर कर रही थी, 2009 में यह अनुपात घटकर मात्र 15 फीसद रह गया।

 इस उपलब्धि को वियतनाम ने अपने छोटे किसानों के बल पर हासिल किया है।

, भारत की छोटी जोतों में वैश्विक खाद्यान्न आपूर्ति में महत्वपूर्ण योगदान देने की क्षमता है।

 लेकिन यह तभी संभव होगा जब किसानों की भूमि, पानी, बीज, उर्वरक, कीटनाशक, मशीनरी तक पहुंच बने और स्थानीय स्तर पर वित्तीय सुविधाएं सुलभ हों।

 इसके अलावा परिवहन के साधनों के साथ-साथ किसानों तक नवीनतम तकनीक पहुंचाई जाए।

 इसी प्रकार कृषि विपणन ढांचे में सुधार किया जाए ताकि किसानों को उपज का लाभकारी मूल्य मिल सके।

 एक गलती यह हुई कि सरकारों ने खेती-किसानी के असंतोष को दूर करने के लिए मनरेगा, भोजन का अधिकार जैसी दान-दक्षिणा वाली योजनाओं का सहारा लिया।

 इसका नतीजा यह हुआ कि खेती-किसानी की अनोखी शक्ति का विस्तार नहीं हो पाया।

 अब मोदी सरकार कृषि एवं ग्रामीण अर्थव्यवस्था में जान फूंकने की कवायद में जुट गई और उम्मीद है कि शीघ्र ही इसके सकारात्मक नतीजे आएंगे।

सौजन्य :- दैनिक जागरण ,21.02.2016, रमेश दुबे,  ।

