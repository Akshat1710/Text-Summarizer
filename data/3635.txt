पानी में एक शहर  (अमर उजाला )।

वर्ष 1981 में एक तमिल फिल्म आई थी, जिसका टाइटल था, तनीर तनीर।

 इसका मतलब होता है, पानी-पानी।

 यह एक प्यासे की पुकार थी।

 इस फिल्म में पानी की गंभीर कमी से जूझते एक राज्य की व्यथा को दर्शाया गया है।

 कई-कई दिनों तक पानी के बगैर लोग कैसे रहते थे, स्वास्‍थ्य पर पड़ने वाला इसका असर और उनकी ऐसी जिंदगी की पूरी कहानी इस फिल्म में दिखाई गई है।

 आज 35 साल बाद इस फिल्म का टाइटल एक बार फिर प्रासंगिक बन गया है, हालांकि इस बार वजह अलग है।

, उत्तरी तमिलनाडु और खासकर चेन्नई को पानी ने इस बार कुछ अलग ढंग से परेशान किया हुआ है।

 पिछले कुछ दिनों से लगातार हो रही बारिश से उपजे ′जल प्रलय′ में राजधानी चेन्नई तकरीबन डूब गई है।

 गौरतलब है कि एक महीने से भी कम समय के भीतर यह दूसरी दफा है, जब बंगाल की खाड़ी में उत्पन्न व्यवधानों के चलते इस शहर को ऐसी मूसलाधार बारिश का सामना करना पड़ा है।

 प्रचंड बारिश की वजह से विमान सेवा और ट्रेनें स्‍थगित कर दी गई हैं, और हजारों लोग बगैर बिजली के खुद को संभालने की कोशिश में लगे हैं।

 फिलहाल पूरा तमिलनाडु राज्य ठहर-सा गया है।

 स्कूल, कॉलेज, ऑफिस और यहां तक कि अस्पताल भी बाढ़ की वजह से बंद पड़े हैं।

 दो दिनों तक भारी बारिश के बाद हजारों असहाय लोगों की मदद के लिए थल व नौ सेना की तैनाती की गई है।

, शनिवार, 28 नवंबर को जब रिमझिम फुहार के साथ्‍ा बारिश शुरू हुई, तब पूरा शहर इसके स्वागत में झूम रहा था।

 मगर, रविवार की शाम तक जब बारिश नहीं रुकी, और जल स्तर बढ़ने लगा, तो पूरे शहर में अफरा-तफरी मचने लगी।

 सप्‍ताह के अंत में हुई इस बारिश ने पिछले 100 साल के सारे रिकॉर्ड ध्वस्त कर दिए हैं।

 शहर की प्रमुख आवासीय कॉलोनियां बाढ़ की चपेट में आ चुकी हैं।

 वडापलानी, वलासरावक्कम और नंदमवक्कम जैसे इलाके उफनती झीलों में तब्दील हो गए हैं।

 आईआईटी, मद्रास और ओल्ड आईटी कॉरिडोर खासकर शहर के बीचों-बीच बसे मध्य कैलाश मंदिर के पास की सड़कें गहरे गड्ढे जैसी हो गई हैं।

 ट्रैफिक पूरी तरह से ध्वस्त हो चुका है।

बदलता पर्यावरण, वर्ष के इस समय के दौरान बारिश और चक्रवात तमिलनाडु के लिए कोई नई बात नहीं है।

 मगर, इस बार जिस तीव्रता के साथ अनियंत्रित बारिश ने शहर और राज्य के उत्तरी हिस्सों को अपनी गिरफ्त में लिया है, उसके लिए बदलती जलवायु या ज्यादा साफ शब्दों में ′ग्लोबल वार्मिंग′ जिम्मेदार है।

 वैश्विक औसत तापमान में एक फीसदी से कम की बढ़ोतरी की वजह से आई बाढ़ों ने पिछले कुछ महीनों में चेन्नई और आसपास के छह जिलों को काफी मुश्किल में डाला है।

 गौर करने वाली बात यह है कि आने वाले वर्षों में तापमान में बढ़ोतरी ही होगी, जिससे बड़े संकट की आशंकाएं बढ़ जाएंगी।

 चेन्नई में कुछ निचले इलाके भी हैं, जहां हालत यह है कि कई अपार्टमेंट्स में पहले और दूसरे फ्लोर तक पानी भर गया है।

 मेरी एक चचेरी बहन यहां एक डुप्लेक्स अपार्टमेंट में रहती है।

 उसे और उसके परिवार को तो सैन्य दलों ने सुरक्षित जगह पर पहुंचा दिया है, मगर उसके घर की स्थिति यह थी कि ग्राउंड फ्लोर पानी में डूब चुका था, और सारे फर्नीचर पानी में तैर रहे थे।

, कोई तैयारी नहीं थी, यह तो बिल्कुल साफ है कि शहर इस तरह के हालात का सामना करने के लिए बिल्कुल तैयार नहीं था।

 प्रशासन पानी को सुखाने के तरीके ढूंढ रहा है, मगर दिक्कत यह है कि पानी की निकासी की पूरी व्यवस्‍था ही अस्त-व्यस्त है।

 दिक्कत इसलिए और बढ़ गई है, क्योंकि चेंबरमबक्कम झील का पानी भी पहले से प्रदूषित अडयार नदी में छोड़ दिया गया था।

 इससे नदी में ओवरफ्लो जैसी स्थिति तो पैदा हुई ही, दस किलोमीटर दूर रहने वाले भी इसकी सड़ांध महसूस करने लगे थे।

, जलभराव ने शहर को ही नहीं, वायु और रेल सेवाओं को भी बाधित कर दिया है।

 करेंट फैलने के डर से ज्यादातर प्रभावित इलाकों की बिजली भी बंद कर दी गई है।

 शहर के उत्तरी इलाकों में तो दिवाली में हुई बारिश के बाद से ही बिजली गुल चल रही है।

 पूरा ऑटो उद्योग थम गया है।

 हुंडई और फोर्ड जैसी कंपनियों ने सुरक्षा के मद्देनजर अपने संस्‍थान बंद कर रखे हैं।

, राजनीतिक मोर्चे पर देखें, तो विपक्ष सत्तारूढ़ अन्नाद्रमुक सरकार को निशाना बना रहा है, जो हालात पर काबू पाने में नाकाम रही है।

 हालांकि प्राकृतिक आपदाओं के समय राजनेताओं को संकीर्ण राजनीति छोड़कर चेन्नई और आसपास के जिलों के लोगों की सुरक्षा के लिए चलाए जा रहे अभियान पर ध्यान देना चाहिए।

 जब आप यह लेख पढ़ रहे होंगे, तब तक बारिश थम चुकी होगी, मगर पिछले दो महीनों में हुई बारिश ने शहर के सामने स्वास्‍थ्य और सफाई से जुड़ी तमाम चुनौतियां रख छोड़ी हैं।

 शहर को पहले जैसी स्थिति में आने में अभी काफी वक्त लगने वाला है।

 तकरीबन एक लाख लोगों को सुरक्षित जगहों पर पहुंचाकर उन्हें भोजन और दूसरी जरूरी चीजें मुहैया कराई जा रही हैं।

, इस शहर के लिए यह पुरानी दिनचर्या से अलग अनुभव था।

 दरअसल, 2 दिसंबर को द हिंदू अखबार नहीं छपा।

 तमिल परिवारों में यह अखबार इतना लोकप्रिय है, कि वे इसके बगैर अपना दिन अधूरा समझते हैं।

 137 साल में यह पहली दफे है, जब चेन्नई में बारिश या बाढ़ की वजह से यह अखबार लोगों तक नहीं पहुंचा।

 मुझ जैसे चेन्नई के अनियमित वासी के लिए भी शहर की महत्वपूर्ण जगहें अब पहले जैसी नहीं रहेंगी।

 न सिर्फ इस शहर, बल्कि पूरे देश के लोगों के लिए यह एक सबक है कि प्रकृति से छेड़छाड़ करने का क्या नतीजा हो सकता है।

,  ।

सौजन्य :- अमर उजाला,4.12.2015 ,नारायण कृष्णमूर्ति।

