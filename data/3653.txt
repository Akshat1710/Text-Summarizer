खतरनाक टकराव (अमर उजाला )।

पेरिस में हुए आतंकी हमले के बाद इस्लामिक स्टेट (आईएस) के खिलाफ दुनिया के ताकतवर देशों ने जो एकजुटता दिखाई थी, उसे तुर्की द्वारा सीरिया की सीमा पर रूस का लड़ाकू विमान एसयू-24 गिरा दिए जाने से धक्का लगा है।

 इस मामले की गंभीरता इससे पता चलती है कि रूसी राष्ट्रपति ने तुर्की की इस कार्रवाई को पीठ में छुरा भोंकने जैसा बताया है।

 वहीं तुर्की का दावा है कि चूंकि रूसी विमान ने उसकी हवाई संप्रभुता का उल्लंघन किया था और कई बार चेतावनी देने के बावजूद वह लौटने को तैयार नहीं था, इसलिए उसके एफ-16 विमान ने उसे गिरा दिया।

 नाटो के किसी सदस्य देश द्वारा दूसरे विश्वयुद्ध और शीतयुद्ध के दौर के बाद किसी रूसी विमान को गिरा देने की यह पहली घटना है।

 यदि रूसी विमान वाकई थोड़ी देर के लिए तुर्की की सीमा में घुस आया था, तब भी यह मानने का कोई कारण नजर नहीं आता कि इस विवाद को कूटनीतिक स्तर पर सुलझाया नहीं जा सकता था।

, यह घटना बताती है कि यूरोप से लगा पश्चिम एशिया का यह क्षेत्र आज किस खतरनाक मोड़ पर है, और इस्लामिक स्टेट के खिलाफ लड़ाई कितनी जटिल होती जा रही है।

 रूस ने जब सीरिया में इस्लामिक स्टेट के खिलाफ अभियान शुरू किया था, तो वह अमेरिका को गवारा नहीं हुआ था।

 वहां स्थिति की जटिलता इसी से समझी जा सकती है कि रूस और अमेरिका की अगुआई वाला नाटो, दोनों ही इस्लामिक स्टेट के खिलाफ तो हैं, लेकिन रूस जहां सीरिया के राष्ट्रपति असद का समर्थन करता है, वहीं अमेरिकी गठबंधन असद सरकार का विरोध कर रहे विद्रोहियों का।

 रूस ने तुर्की पर आरोप लगाया है कि वह इस्लामिक स्टेट को संरक्षण देता है, इसीलिए वह उसका विरोध कर रहा है, वहीं तुर्की का कहना है कि आईएस के विरोध की आड़ में पश्चिम एशिया के इस क्षेत्र की भौगोलिक सीमा को बदलने की कोशिश हो रही है।

 और फिर यह बात भी सामने आ ही रही है कि इस्लामिक स्टेट को अमीर देशों से भी मदद मिलती रही है, क्योंकि उससे उन्हें सस्ते में तेल मिलता है।

 वैश्विक नेताओं को इस विवाद को जल्द खत्म करने के लिए आगे आना चाहिए, क्योंकि तुर्की और रूस के बीच बढ़ते टकराव के कारण इस्लामिक स्टेट के खिलाफ मूल लड़ाई भटकती दिख रही है।

,  ।

सौजन्य :-अमर उजाला,27.11.2015।

