रिजर्व बैंक : विश्वसनीयता पर संदेह।

 (प्रो.वी.एस. व्यास) (पत्रिका)।

रिजर्व बैंक के पूर्व गवर्नर बिमल जालान और वाई.वी. रेड्डी ने नोटबंदी का फैसला लागू करने के तरीके को केंद्रीय बैंक की स्वायत्तता पर आघात बताया है।

 रिजर्व बैंक के केंद्रीय बोर्ड ने एक दिन पूर्व सरकार के इस फैसले पर सहमति जताकर केवल औपचारिकता का ही निर्वहन किया।

नियमों के मुताबिक भारतीय रिजर्व बैंक स्वायत्त संस्था है।

 दुनिया भर के लोकतांत्रिक देशों के केंद्रीय बैंक, मौद्रिक नीति की बनाते और उसकी घोषणा करते हैं और उसे संचालित करने के लिए समय-समय पर कदम उठाते हैं।

 जहां तक राजकोषीय नीति का सवाल है तो वह कार्यपालिका की जिम्मेदारी है।

 सरकार का वित्त विभाग राजकोषीय नीति बनाने और उसे लागू करने की जिम्मेदारी निभाता है।

 भारत में केंद्रीय बैंक के तौर पर भारतीय रिजर्व बैंक देश के आर्थिक हालात पर पैनी निगाह रखता है और समय-समय पर मौद्रिक एवं ऋण नीति घोषित करता है।

रिजर्व बैंक और केंद्र सरकार तालमेल बहुत ही आवश्यक होता है।

 बड़े फैसलों को लेकर केंद्र सरकार और रिजर्व बैंक आपस में सलाह-मशविरा जरूर करते हैं।

 लेकिन, इसका अर्थ यह नहीं है कि दोनों को एक दूसरे के काम में हस्तक्षेप का अधिकार हासिल होता है।

 दोनों संस्थाओं की जिम्मेदारियां बिल्कुल स्पष्ट हैं।

&;रिजर्व बैंक में एक केंद्रीय बोर्ड होता है।

 इसमें अर्थशास्त्री, कॉर्पोरेट जगत के प्रतिनिधि, रिजर्व बैंक के गवर्नर, डिप्टी गवर्नर सदस्य होते हैं।

 केंद्र सरकार की ओर से वित्त सचिव बोर्ड में पदेन सदस्य होते हैं।

 यह बोर्ड बड़े और नीतिगत फैसलों को लेकर विचार-विमर्श करता है।

 केंद्रीय बोर्ड में विचार-विमर्श के बाद रिजर्व बैंक के गवर्नर किसी भी फैसले की घोषणा करते हैं।

 मैंने चार वर्ष रिजर्व के केंद्रीय बोर्ड के सदस्य के तौर पर काम किया है।

इन चार वर्षों में मुझे तत्कालीन रिजर्व बैंक गवर्नर बिमल जालान और वाई.वी. रेड्डी के साथ काम करने का मौका मिला।

 इस दौरान मैंने रिजर्व बैंक के कामकाज के तौर-तरीकों की बारीकियों को भी देखा और समझा।

 केंद्र और रिजर्व बैंक के कामकाज के बंटवारे और जिम्मेदारियों को भी समझा।

 बीते वर्ष 8 नवंबर की शाम को प्रधानमंत्री नरेंद्र मोदी ने कालाधन, भ्रष्टाचार और नकली नोटों के जरिए आतंकी गतिविधियों पर लगाम लगाने उद्देश्य से 500 व 1000 के नोटों को प्रचलन से बाहर करने की घोषणा की।

 अचानक की गई इस घोषणा से सभी हतप्रभ थे।

जिनके बारे में समझा गया कि वे कालाधन जमा करके रखे हुए हैं, उनका धन तो बाहर आया नहीं बल्कि वे तो आराम से ही रहे।

 इसके विपरीत आम गरीब व्यक्ति को अचानक की गई इस नोटबंदी से काफी परेशानी का सामना करना पड़ा।

 इसके बाद हमने यह भी देखा कि केंद्र सरकार की ओर से हर दिन नए-नए आदेश आते रहे।

 एक आदेश कभी दूसरे आदेश की काट करने वाला होता तो नया आदेश नई परेशानी पैदा करने वाला।

 पूरा देश नोटबंदी के फैसले के साथ-साथ असमंजस पूर्ण केंद्र सरकार के आदेशों से भी परेशान रहा।

&;बैंकों में चलन से बाहर हुए नोटों को जमा कराने के लिए लंबी भीड़ रही।

 दैनंदिन जरूरत के लिए छुट्टे रुपयों की किल्लत रही।

 बैंक की ऑटोमेटेड टेलर मशीनों (एटीएम) पर दिन-रात लंबी कतारें लगती रहीं।

 ज्यातादर एटीएम मशीनों में रुपए ही नहीं होते थे।

 रुपए यदि उसमें बैंकों की ओर से भर भी दिए जाते तो जल्द ही समाप्त हो जाया करते थे।

 देश भर में आवश्यकता के मुताबिक धन प्रचलन में नहीं आया।

 छोटे कारोबारियों को तो आज तक परेशानियों का सामना करना पड़ रहा है।

 जनता यह सोचकर हतप्रभ थी कि आखिर इतने बड़े फैसले को लागू करने से पहले पूरी तैयारियां क्यों नहीं की गईं।

 लोगों को यह भी शिकायत रही कि इतने बड़े फैसले से पहले कोई पूर्व सूचना तक नहीं दी गई।

ताज्जुब तो यह भी रहा कि जब बड़े नोटों को चलन से बाहर किया गया तो उससे बड़े नोट यानी 2000 रुपए के नोटों को चलन में क्यों लाया गया।

 क्या अब बड़े नोटों के नकली नोट नहीं छपेंगे।

 ये सारे प्रश्न फिलहाल अनुत्तरित हैं।

 लेकिन, इन सबसे अलग रिजर्व बैंक के केंद्रीय बोर्ड सदस्य के रूप में मैंने जिस तरह के कामकाज को समझा था।

 उसके मुताबिक कामकाज नहीं होता देख, मैं आश्चर्यचकित था।

मेरे इसी आश्चर्य को हाल ही में बिमल जालान और वाई.वी. रेड्डी ने अभिव्यक्त किया।

 उन्होंने नोटबंदी के फैसले के दौरान रिजर्व बैंक के कामकाज के तौर-तरीके पर सवालिया निशान लगाया।

 उन्हीं की तरह मेरा भी मानना है कि केंद्र सरकार ने रिजर्व बैंक के कामकाज में सीधा हस्तक्षेप किया।

 विमुद्रीकरण का फैसला मौद्रिक नीति के दायरे में आता है इसीलिए इससे संबंधित फैसले लेने का अधिकार केंद्र सरकार नहीं रिजर्व बैंक के पास होता है।

 बाद में इस फैसले के संदर्भ में बार-बार आदेश जारी किए गए, वे भी केंद्रीय वित्त सचिव ही करते रहे।

 रिजर्व बैंक तो फैसले को लागू कराने की व्यवस्था में ही रहा।

 वह तो वाणिज्यिक बैंकों को ही निर्देश देने में लगा रहा।

रिजर्व बैंक गवर्नर उर्जित पटेल ने नोटबंदी के फैसले पर कहा कि 7 नवंबर, 2016 की केंद्रीय बोर्ड की बैठक फैसला लिया गया था।

 ऐसा लगता है कि इस मामले में केंद्रीय बोर्ड से केवल औपचारिकता का ही निर्वहन कराया गया।

 फिर, 8 नवंबर को प्रधानमंत्री ने काम का दायरा लांघकर जनता को नोटबंदी से संबंधित फैसला सुनाया।

ऐसा लगा कि रिजर्व बैंक मूक बनकर केंद्र सरकार के निर्देशन पर काम करता रहा।

 सरकार ने मौद्रिक नीतिगत मामले में हस्तक्षेप कर रिजर्व बैंक के सम्मान का ध्यान नहीं रखा।

 यह सब होने दिया रिजर्व बैंक गवर्नर उर्जित पटेल ने।

 इससे भविष्य में रिजर्व बैंक के कामकाज की विश्वसनीयता पर प्रश्नचिन्ह लग गया है।

, सौजन्य- पत्रिका।

