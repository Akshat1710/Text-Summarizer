जिन्न फिर बोतल से बाहर (राष्ट्रीय सहारा)।

एक पूर्व सैनिक की आत्महत्या के बाद ‘‘वन रैंक वन पेंशन’ का मामला फिर सुर्खियों में आ गया है।

 दिल्ली के मुख्यमंत्री अरविंद केजरीवाल प्रधानमंत्री नरेन्द्र मोदी पर झूठ बोलने का आरोप लगा रहे हैं तो कांग्रेस उपाध्यक्ष राहुल गांधी भी कह रहे हैं कि ‘‘वन रैंक वन पेंशन’ लागू हुआ ही नहीं है।

 राहुल के साथ कुछ पूर्व सैनिकों की बैठक हुई और वह जब बैठक के बाद बयान दे रहे थे तो उनके साथ अनेक पूर्व सैनिक भी थे।

 जाहिर है, जो लोग पूर्व सैनिकों के संघर्ष पर नजर रखे हुए हैं, वे जानते हैं कि ये आरोप सच नहीं है।

 अगर ‘‘वन रैंक वन पेंशन’ लागू ही नहीं हुआ तो फिर बजट में अरुण जेटली ने 54 हजार 500 करोड़ की राशि कुल पेंशन पर आवंटित करने की घोषणा क्यों की।

 एक सैनिक की आत्महत्या के दुखद प्रकरण को घटिया राजनीतिक मोड़ देने की कोशिश हो रही है और उसी क्रम में इस तरह के निराधार आरोप लगाए जा रहे हैं।

 वास्तव में उस आत्महत्या के बाद पेंशन में व्याप्त विसंगतियों पर बात होनी चाहिए, अभी तक जो कुछ नहीं हो पाया उसे करने का दबाव बनाया जाना चाहिए।

 उसकी जगह आप यह आरोप लगा दें कि कुछ हुआ ही नहीं तो कोई विवेकशील व्यक्ति इसे स्वीकार नहीं करेगा।

 सच यह है कि अभी तक ‘‘वन रैंक वन पेंशन’ के तहत 5,507.47 करोड़ रु पये दिए जा चुके हैं।

 इस योजना का कुल 20 लाख 63 हजार 763 पूर्व सैनिकों को इसका लाभ मिला।

 जो सूचना है कि उसके अनुसार 19 लाख 12 हजार 520 पूर्व सैनिक पेंशनधारियों को इसका लाभ मिल चुका है।

 कुल 1 लाख 50 हजार 313 मामले अभी बाकी है क्योंकि उनमें कागजातों की समस्या है।

 किंतु सरकार ने घोषणा कर दिया है कि अगर कागजात नहीं मिले तो भी उनको पेंशन दिया जाएगा और उसके लिए एक शपथपत्र लिया जाएगा।

 इसका कारण यह है कि उन सैनिकों के कागजात सरकारी रिकॉर्ड में भी नहीं मिल रहे हैं।

 तो उनके शपथपत्र को ही उनका कागजात मान लिया जाएगा।

 ‘‘वन रैंक वन पेंशन’ की मांग का एक ही मतलब था कि कोई फौज में किसी भी वक्त सेवानिवृत्त हो, वह अपने पद के हिसाब से समान पेंशन का हकदार रहेगा।

 नरेन्द्र मोदी सरकार ने 5 सितम्बर 2015 को ‘‘वन रैंक वन पेंशन’ का एलान कर दिया।

 1 जुलाई 2014 से इसे लागू किया गया।

 एरियर्स यानी पूर्व बकाया राशि के लिए 12 हजार करोड़ रु पये देने थे।

 इसमें रास्ता यह निकला कि एरियर छह-छह महीने में चार किश्तों में दिया जाए।

 यह प्रश्न स्वाभाविक उठता है कि अभी तक सारे पूर्व सैनिक संतुष्ट क्यों नहीं हैं।

 आखिर जंतर मंतर पर अभी भी धरना क्यों चल रहा है।

 सरकार की घोषणा के बाद तो धरना समाप्त हो जाना चाहिए था।

 वास्तव में कुछ बिंदुओं पर सरकार के साथ इनका मतभेद है।

 पूर्व सैनिकों ने ‘‘वन रैंक वन पेंशन’ के लिए आधार वर्ष 2013 बनाने की मांग की थी, जबकि सरकार ने 2015 को आधार वर्ष बनाया है।

 तो इनकी मांग अभी भी 2013 को आधार वर्ष बनाने की है।

 दूसरे, सरकार ने 2013 तक के न्यूनतम और अधिकतम पेंशन का औसत निकाल कर ‘‘वन रैंक वन पेंशन’ देना निश्चित किया है।

 पूर्व सैनिकों की मांग है कि ज्यादा पेंशन को आधार माना जाए।

 तीसरे, सरकार ने हर पांच साल पर इसकी समीक्षा का निर्णय किया है।

 पूर्व सैनिकों का कहना है कि सलाना या दो साल पर इसकी समीक्षा हो।

 सरकार का तर्क है कि कोई 100-50 लोगों की बात नहीं है, 20 लाख से ज्यादा लोगों की बात है।

 इसलिए 5 साल से कम पर समीक्षा संभव नहीं होगा।

 वैसे भी नागरिक सेवा में 10 वर्ष पर वेतन आयोग के गठन की व्यवस्था है।

 सरकार कह रही है कि सैनिकों को पांच वर्ष पर समीक्षा को मान लेना चाहिए।

 सरकार ने यह साफ किया है कि ‘‘वन रैंक, वन पेंशन’ का फायदा वीआरएस लेने वाले सैनिकों को नहीं मिलेगा।

 सेना में वीआरएस की व्यवस्था नहीं है, लेकिन बहुत सारे लोग प्री मैच्योर रिटायरमेंट के पूर्व ही निवृत्ति ले लेते हैं।

 इस विषय पर भी मतभेद हैं।

 क्या इन मतभेदों का अर्थ यह है कि ‘‘वन रैंक, वन पेंशन’ लागू हुआ ही नहीं है।

 कतई नहीं।

 सच कहा जाए तो सरकार ने इनकी मुख्य मांगे मान ली हैं और चार-पांच बिंदुओं पर अभी सहमति होना बाकी है।

 उसके लिए भी सरकार ने न्यायमूर्ति एल. नरसिम्हा रेड्डी की अध्यक्षता में एक समिति गठित कर दी गई थी।

 अपनी रिपोर्ट बनाने के पहले रेड्डी ने पूर्व सैनिकों से सीधा संपर्क किया।

 20 शहरों में जन सुनवाई करके सबका पक्ष लिया।

 कुल 704 ज्ञापन समिति को प्राप्त हुए।

 उनने पिछले 26 अक्टूबर को अपनी रिपोर्ट सौंप दी है।

 जो रिपोर्ट उनने सौंपी है, उसके आधार पर सरकार द्वारा उठाए जाने वाले कदमों की प्रतीक्षा करनी चाहिए।

 लेकिन जिनको राजनीति करनी है, उनके लिए सच और तय का कोई अर्थ नहीं होता।

 आत्महत्या करने वाले सैनिक के परिवार से सबकी सहानुभूति है।

 किसी कारण से कोई आत्महत्या करे, उसके परिवार के लिए यह असहनीय क्षति होती है।

 किंतु उस पूर्व सैनिक की समस्या अपने बैंक से थी।

 बैंक की गलती से उनको बढ़ा हुआ पेंशन नहीं मिल रहा था।

 यानी वह मामला ‘‘वन रैंक वन पेंशन’ से सीधा जुड़ा हुआ नहीं था।

 दुनिया में जब भी सैनिक-असैनिक कर्मचारी मांग करते हैं तो शत-प्रतिशत सरकारें मान लें, यह जरूरी नहीं।

 जो मूल बातें थीं उन्हें सरकार ने मान लिया और उसके साथ जुड़े कुछ बिंदुओं को छोड़ दिया तो कुछ का फैसला न्यायिक समिति को समीक्षा के लिए सुपुर्द कर दिया।

 इसमें दो राय नहीं कि एक ही रैंक से सेवानिवृत्त होने वाले सैनिकों को अलग-अलग प्रकार का वेतन मिलना गलत था।

 कोई 15 वर्ष पहले सेवानिवृत्त हुआ तो उसे उस समय के अनुसार आप पेंशन दें और जो आज हो रहा है उसे आज के अनुसार यह न्यायसंगत नहीं था।

 उसे दुरुस्त किया गया।

 लेकिन जो अभी शंख बजा रहे हैं, उनकी सरकार ने क्या किया इसे भी तो याद रखना चाहिए।

 1971 के बाद से यह मांग उठी थी।

 44वें साल में जाकर यह मांग पूरी होती है।

 यह कैसा राजनीतिक न्याय है।

 तो शोर मचाने से पहले अपने गिरेबान में भी झांकना जरूरी है।

 10 वर्ष की यूपीए सरकार में तो यह मांग काफी जोर-शोर से उठी थी।

 राज्य सभा सदस्य राजीव चंद्रशेखर ने कहा उन्होंने तीन-तीन बार पत्र लिखा।

 मगर तीनों बार नकारात्मक जवाब मिला।

 कहने का तात्पर्य यह है कि ‘‘वन रैंक वन पेंशन’ पर हो रही राजनीति असत्य और आधारहीनता पर खड़ी है।

 बेशक, जिनका पेंशन अभी तक ठीक नहीं हुआ या संपूर्ण मांग मानने की लड़ाई लड़ने वाले कुछ पूर्व सैनिक असंतुष्ट हैं, लेकिन लाखों की संख्या में ऐसे पूर्व सैनिक हैं, जो संतुष्ट भी हैं।

लेखक- अवधेश कुमार।

सौजन्य – राष्ट्रीय सहारा, 09-11-2016।

