नकदी संकट को मौके में बदलने की दरकार (बिजनेस स्टैंडर्ड)।

सरकार को नोटबंदी के फैसले के बाद नकदी संकट से निपटने के लिए रियायतें बढ़ाने के साथ ही अभाव को हतोत्साहित करने पर भी ध्यान देना होगा।

 इसके बारे में विस्तार से बता रहे हैं श्याम पोनप्पा।

आर्थिक तर्कों से इतर कुछ प्रेक्षक नोटबंदी के फैसले को एक राजनीतिक रणनीति के तौर पर भी देख रहे हैं।

 इसकी तुलना काफी हद तक संयुक्त प्रगतिशील गठबंधन (संप्रग) के समय लाए गए राष्ट्रीय ग्रामीण रोजगार गारंटी अधिनियम (नरेगा, जिसका बाद में नाम बदलकर मनरेगा कर दिया गया) से की जा रही है।

 वर्ष 2009 में संप्रग को लगातार दूसरी बार सत्ता में लाने में मनरेगा की उल्लेखनीय भूमिका मानी गई थी।

 हालांकि इस योजना के चलते सरकारी खजाने पर भारी बोझ पड़ा था और समुचित क्रियान्वयन न होने या कुप्रबंधन के चलते कई दुष्प्रभाव भी देखने को मिले थे।

 महाराष्ट्र और गुजरात में हुए स्थानीय निकायों के नतीजे आने के बावजूद यह कहना बहुत जल्दबाजी होगी कि नोटबदली के लिए चलाए गए अभियान का चुनावी नतीजों पर क्या असर पड़ेगा।

 अगर नकदी की जरूरत को कम नहीं किया जाता है तो नकदी में भारी कमी आने से आर्थिक गतिविधियों पर अगले कई महीनों तक गंभीर असर देखने को मिलेंगे।

 वैसे नोटबंदी के ऐलान के करीब चार सप्ताह बाद भी इस फैसले को काफी हद तक जनसमर्थन मिल रहा है।

इन नीतियों के सामाजिक और आर्थिक पहलू को विकासवादी खेल सिद्धांत (ईजीटी) के जरिये समझने की जरूरत है।

 ईजीटी के माध्यम से यह जानने की कोशिश की जाती है कि किसी समूह से जुड़ी रणनीतियों का पैटर्न किस तरह से पुनरावृत्ति के जरिये संसाधनों की प्रतिस्पद्र्धा पर असर डालता है।

 मूलत: जीवविज्ञान से संबंधित यह अवधारणा अन्य क्षेत्रों में भी लागू की जाती है।

 इसका फोकस रणनीतियों की प्रकृति पर न होकर प्रतिस्पद्र्धा और प्राकृतिक चयन में लगी जनसंख्या के भीतर व्याप्त रणनीतियों के प्रसार या आवृत्ति पर होता है।

 विकासवादी खेल सिद्धांत जीवन के विभिन्न स्वरूपों में परोपकारिता को प्रजातियों के लिए एक लाभ के रूप में परिभाषित करता है।

 यह अलग बात है कि समाज में योग्यतम की उत्तरजीविता होने से निजी स्तर पर परोपकारिता की गुंजाइश बहुत कम रह जाती है।

 इसी से समझ सकते हैं कि लोग प्रतिस्पद्र्धा और प्राकृतिक चयन का सामना करते हुए भी सामान्य हित के लिए काम क्यों करते हैं जबकि स्वार्थी विकल्पों से कहीं अधिक लाभ हासिल किए जा सकते हैं।

विकासवादी खेल सिद्धांत के मॉडल से हमें यह समझने में मदद मिलती है कि किसी समूह से जुड़ाव के लिए कौन सी अभिप्रेरणा काम करती है और परोपकारिता किस तरह से लोगों को बरताव को प्रभावित करती है।

 इन गतिविधियों से हमारे रहन-सहन के हालात और परिवेश पर भी असर पड़ता है।

 हमारे संदर्भ में यह मूलभूत मान्यता है कि उच्च प्रतिदान की तरफ ले जाने वाली रणनीतियां किसी जन-समूह के भीतर सीखने की प्रक्रिया (संस्कृति) या विकास के माध्यम से ही आरोपित की जाती हैं।

 ईजीटी इन रणनीतियों की पहचान करने के साथ ही जनसंख्या संरचना जैसे अतिरिक्त पहलुओं का इन रणनीतियों पर पडऩे वाले असर को समझने में भी हमारी मदद करता है।

लोकरुचि के हिसाब से देखें तो नोटबंदी और मनरेगा सोशल इंजीनियरिंग के मकसद से उठाए गए कदम हैं जिनसे समाज की संरचना और प्रक्रिया में बदलाव का लक्ष्य रखा गया है।

 आय के पुनर्वितरण के अलावा इन कदमों का उद्देश्य एक ऐसी संस्कृति का भी विकास करना है जो समाज के लिए स्वच्छ पर्यावरण, मजबूत आधारभूत ढांचा और स्वच्छ धन जैसी सहकारी प्रक्रियाओं का समर्थन करती हो।

 हालांकि दोनों मामलों में नजरिये को लेकर समस्या देखी गई है।

 दोनों कदमों की परिकल्पना आम आदमी की भलाई के लिए तैयार रणनीति के रूप में नहीं बल्कि राजनीतिक लाभ के लिए की गई थी।

 इस प्रक्रिया में सामाजिक स्थिरता, उत्पादकता और भलाई के सार्वजनिक हितकारी लक्ष्यों को दलगत लाभ के लिए नजरअंदाज कर दिया जाता है।

हालांकि राजनीतिक मकसद नोटबंदी के अभियान की अघोषित प्रेरणा और एक अपरिहार्य वास्तविकता हो सकती है लेकिन बड़ी आबादी को प्रभावित करने वाले संरचनात्मक बदलावों के लिए ये दोनों ही जरूरी हैं।

 हमें ईजीटी से पता चलता है कि जहां मानव समाज सहयोग बढ़ाने वाली प्रणाली पर निर्भर है वहीं असंगठित जनसंख्या में प्राकृतिक चयन असहमति रखने वाले समुदाय को अधिक प्रतिदान देकर सहयोग के बजाय असहयोग का समर्थन करता है।

 समुचित सुधारात्मक उपाय अपनाने पर प्राकृतिक चयन से सहयोग को बढ़ावा मिल सकता है।

 सहयोग और अनुपालन के लिए खास सहूलियतें देनी होंगी और इसके साथ ही इसका उल्लंघन करने पर दंडात्मक प्रावधान भी करने होंगे।

 अगर ऐसा नहीं किया जाता है तो प्राकृतिक चयन से दलबदलुओं के वर्चस्व को बढ़ावा मिलेगा जिससे सहयोगी रुख रखने वाले उन्मूलन का खतरा झेलने लगते हैं।

 सहयोग और अनुपालन से मिलने वाले फायदे आकर्षक होने चाहिए ताकि नेकी का रास्ता अपनाने वाले लोगों की संख्या बढ़े और उसी के साथ इस प्रक्रिया की लागत भी कम रहे।

 इन सुविधाओं का स्वरूप तय करने और लागत कम करने पर तत्काल ध्यान देने की जरूरत है।

 इन नीतियों के वित्तीय असर से परे इनका मकसद समाज के भीतर ऐसे व्यवहार को प्रोत्साहित करना भी है कि सहयोगी रुख अपनाने वाले लोगों की संख्या बढ़ सके।

 ईजीटी बताता है कि पारस्परिक लाभ आपसी व्यवहार में सहयोग बढ़ाने का एक कारगर तरीका है।

 लेकिन हार्वर्ड यूनिवर्सिटी, एम्सटर्डम यूनिवर्सिटी और मैक्स प्लैंक इंस्टीट्यूट के अध्येताओं ने एक संयुक्त अध्ययन में पाया है कि एक दूसरे को लाभ पहुंचाने के साथ ही जनसंख्या का ढांचा भी इस तरह बना हो कि सहयोगी रुख करने वाले समूहों की आपस में अधिक भागीदारी हो।

 उनका यह भी कहना है कि असंगठित आबादी में केवल पारस्परिकता से जितना सहयोग हासिल किया जा सकता है, उससे कहीं अधिक सहयोग अनुकूल समूहों की आपसी भागादारी से हासिल होगा।

 पारस्परिक सहयोग और जरूरी संरचना का यह मेल वास्तविक मानवीय अंत:क्रिया से काफी हद तक मिलता-जुलता है।

 ये विद्वान इस नतीजे पर पहुंचे हैं कि अगर व्यवहार में पारस्परिकता के साथ थोड़ी मात्रा में भी वर्गीकरण जुड़ जाए तो प्राकृतिक चयन लोगों के बीच खास तरह के व्यवहार को बढ़ावा देगा।

 सशर्त रणनीतियों का इस्तेमाल करते हुए सहयोग का उच्च स्तर बनाए रखने की कोशिश की जाती है।

नोटबंदी के फैसले का अधिकतम लाभ हासिल करने के लिए सरकार को उचित सहूलियतों का डिजाइन तैयार करना होगा।

 इसके साथ ही विरोध को दबाने के लिए दंडात्मक प्रावधान भी करने होंगे।

 हमारे संचार साधनों का स्तर देखते हुए नकदीरहित लेनदेन का अधिकतम स्तर हासिल करने के लिए ये उपाय बेहद जरूरी हैं।

 बदलाव लाने वाले एजेंटों के प्रशिक्षण की भी जरूरत है ताकि जनसंख्या के बीच सहयोग बढ़ावा दिया जा सके।

 जनसंख्या के छोटे समूहों में सहयोगी लोगों की संख्या बढ़ाने के लिए संरचनात्मक संवाद को बढ़ावा देना होगा।

इस पहल की सफलता के लिए आपसी सहयोग बढ़ाना होगा।

 इस मामले के दो परिप्रेक्ष्य हैं।

 पहला, नकदीरहित लेनदेन के लिए संचार संपर्क को सुधारना होगा।

 ग्रामीण, कस्बाई और शहरी इलाकों में संचार की पृथक समस्याओं का हल नए नजरिये से ही निकाला जा सकता है।

 इसके लिए सरकार को उद्योग जगत और विशेषज्ञों के साथ मिल-बैठकर राह निकालनी होगी।

 अगर ऐसा नहीं होता है तो नकदीरहित लेनदेन शहरी क्षेत्रों तक ही सीमित होकर रह जाएगा और देश का बहुत बड़ा भाग इससे अछूता रह जाएगा।

दूसरा और सबसे महत्त्वपूर्ण पहलू आर्थिक गतिविधियों का प्रवाह फिर से बहाल करना होगा।

 इसके लिए नकदी प्रवाह की मौजूदा समस्या का समाधान निकालने की जरूरत है।

 अगर ऐसा नहीं होता है तो नकदी के संकट को पूरी पहल पर भारी पडऩे की आशंका बनी हुई है।

, – श्याम पोनप्पा।

सौजन्य – बिजनेस स्टैंडर्ड।

