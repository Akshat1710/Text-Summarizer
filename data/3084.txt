न्यायपालिका के सहारे कब तक चलेगा लोकतंत्र (हिन्दुस्तान)।

सुधांशु रंजन, वरिष्ठ टीवी पत्रकार।

पिछले कुछ वर्षों में राज्यपाल नाम की संस्था की विश्वसनीयता संदिग्ध हुई है।

 कई राज्यपालों का केंद्र की कठपुतली दिखना ऐसे आरोपों को आधार दे गया है।

इससे न्यायपालिका को उन मामलों में भी हस्तक्षेप का अवसर मिला, जो उसके क्षेत्राधिकार में नहीं थे।

 चूंकि उच्चतम न्यायालय को संविधान की व्याख्या का अधिकार है, इसलिए वह अपना दायरा बढ़ाता जा रहा है।

 राजनीतिक दल भी जब विपक्ष में होते हैं, तो हर बात के लिए अदालत पहुंच जाते हैं, लेकिन सत्ता में होने पर आलोचक हो जाते हैं।

 अभी गोवा के मामले में कांगे्रस विधायक दल के नेता ने सवार्ेच्च अदालत से मनोहर पर्रिकर को मुख्यमंत्री पद की शपथ लेने से रोकने की गुहार लगाई।

 हालांकि, अदालत ने संयम दिखाते हुए अर्जी खारिज कर दी, पर शक्ति परीक्षण की अवधि 15 दिन से घटाकर 48 घंटे कर दी।

 यहां हैरतअंगेज यह भी है कि कांग्रेस ने उस कंपोजिट फ्लोर टेस्ट की मांग कर डाली, जिसका संविधान में कोई प्रावधान नहीं है।

 अदालत की टिप्पणी बिल्कुल सटीक है कि यदि ऐसा हुआ, तो राज्यपाल का पद बेमानी हो जाएगा।

, कंपोजिट फ्लोर टेस्ट की शुरुआत उच्चतम न्यायालय ने ही जगदंबिका पाल मामले में यह जानने के लिए की थी कि उत्तर प्रदेश विधानसभा में बहुमत विधायकों का समर्थन कल्याण सिंह के साथ है या जगदंबिका पाल के साथ।

 21 फरवरी, 1998 को प्रदेश के राज्यपाल रोमेश भंडारी ने कल्याण सिंह के नेतृत्व वाली सरकार को बर्खास्त करके पाल को मुख्यमंत्री नियुक्त कर दिया था।

 बार-बार निवेदन के बावजूद कल्याण सिंह को बहुमत साबित करने का अवसर नहीं दिया गया।

 उन्होंने इलाहाबाद उच्च न्यायालय में इसे चुनौती दी, जिसने 23 फरवरी को राज्य सरकार की बर्खास्तगी को असांविधानिक करार देते हुए उसे बहाल कर दिया।

 पाल इसके विरुद्ध सर्वोच्च अदालत गए, जिसके बाद 24 फरवरी को अदालत ने कंपोजिट फ्लोर टेस्ट कराने का निर्देश दिया।

 कल्याण सिंह व जगदंबिका पाल, दोनों मुख्यमंत्री के रूप में बैठे और शक्ति परीक्षण में कल्याण सिंह विजयी हुए।

 यह अलग बात है कि अगले ही दिन उनकी सरकार गिर गई।

, साल 2005 में झारखंड मामले (अनिल कुमार झा बनाम संघ) में उच्चतम न्यायालय के निर्देश के बाद कई विधिवेत्ताओं ने भी चिंता जताई थी कि इससे न्यायपालिका और विधायिका के संबंध हमेशा के लिए बदल जाएंगे, जो संविधान-सम्मत नहीं है।

 वह चिंता सच साबित हुई।

, पिछले साल उत्तराखंड मामले (संघ बनाम हरीश रावत) में राष्ट्रपति शासन की वैधता की समीक्षा करते वक्त सवार्ेच्च अदालत ने तीन घंटे के लिए सांविधानिक शून्य की स्थिति पैदा कर दी थी।

 छह मई को उसने निर्देश दिया कि शक्ति परीक्षण के लिए 10 मई को तीन घंटे के लिए राष्ट्रपति शासन हटाया जाएगा।

 उसने इस प्रक्रिया से विधानसभा अध्यक्ष को बाहर करके राज्य के विधायी मामलों के प्रधान सचिव व विधानसभा सचिव को कार्यवाही संचालित करने को अधिकृत किया।

 जबकि विधायी मामलों के प्रधान सचिव विधानसभा अध्यक्ष की अनुमति के बगैर उस परिसर में जाने तक को अधिकृत नहीं हैं।

 अदालत ने विधानसभा अध्यक्ष को कार्यवाही से अलग करके इस संस्था को भी नेस्तनाबूद कर दिया।

, राजनीतिक वर्ग को समझना होगा कि लोकतंत्र में उसे असली व स्थायी न्याय जनता की अदालत से ही मिलेगा।

 साल 1984 में आंध्र प्रदेश में एनटी रामाराव सरकार को राज्यपाल रामलाल ने बिना किसी कारण बर्खास्त करके भास्कर राव को मुख्यमंत्री बना दिया।

 रामाराव कोर्र्ट जाने की बजाय अपने विधायकों के साथ दिल्ली आए, राष्ट्रपति भवन में उनकी परेड कराई और रामलीला मैदान में बड़ी जनसभा की, जिसे कई विपक्षी नेताओं ने संबोधित किया।

 अंतत: जन-दबाव में उनकी सरकार बहाल हुई।

, उत्तराखंड में हरीश रावत को अदालत से कुछ महीनों की राहत तो मिली, पर चुनावी मैदान में वह पस्त हो गए।

 बात-बात में अदालत में दस्तक देना लोकतंत्र के प्रति अविश्वास दिखाता है।

 यह सही है कि राज्यपाल व विधानसभा अध्यक्ष के पद आरोपों से मलिन हुए हैं, परंतु जनमत बनाकर इन संस्थाओं को मजबूत करना होगा।

 जनता को उन तत्वों को दंडित करना चाहिए, जो इन संस्थाओं को दागदार करते हैं।

(ये लेखक के अपने विचार हैं)।

सौजन्य- हिन्दुस्तान।

