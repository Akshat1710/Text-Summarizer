टोपी से खरगोश निकालने की कला (दैनिक ट्रिब्यून)।

सरकार मेरी हो या तेरी, या बहुतेरी।

 इस बात का कोई फर्क नहीं पड़ता बजट पर।

 बजट का अपना मौसम होता है, जिसमें उसे पेश होना होता है और बजट उसी मौसम में पेश हो जाता है।

 बजट का मौसम भी अन्य मौसमों की तरह ही होता है।

 लेकिन ये दुर्भाग्य ही है कि बजट के पेश होने के इस बजटिया मौसम पर मौसम वैज्ञानियों ने आज तक कान ही नहीं धरा।

 वैसे भी मौसम के बारे में की गई उनकी भविष्यवाणियां सही नहीं होती लेकिन बजट के पेश होने से पहले ही उस पर भविष्यवाणियां की जाने लगती हैं जो पेश होने के बाद भी की जाती रहती हैं।

बजट वैसे तो घर-घर में बनाया जाता है।

 बजट का बनाया जाना कला भी है और विज्ञान भी।

 लेकिन इस कला और विज्ञान से पहले ये राजनीति शास्त्र का सबसे बड़ा हथियार भी है।

 दुनिया जहां में अनेक सरकारें बजट के कारण ही आती-जाती रही हैं।

 टोपी में से खरगोश निकालने की ये जादूगरी भी सबके पास नहीं होती।

 बजट बनाना कोई आसान प्रक्रिया नहीं होती कि ये रही आय और ये रहा व्यय।

 लो बन गया बजट।

 देश के बजट में इधर गरीबों का कुआं तो उधर अमीरों की खाई के बीच बजट निर्माण करना तलवार की धार पर चलने के समान होता है।

 उद्योगपति से लेकर आम आदमी तक सरकारी बजट का मुंह तकता है।

 इसके लिए आइडियों का जुगाड़ करना होता है और आइडिया ऐसे ही नहीं आते।

 पता नहीं कहां-कहां से ये बजट निर्माता आइडिया लाते हैं कि बजट पेश करते ही लोग दांतों तले उंगलिया दबा लेते हैं।

बजट के पेश होते ही इस पर त्वरित टिप्पणियां की जाने लगती हैं।

 इस तात्कालिक प्रतिक्रिया को व्यक्त करने वाले कुछ विशिष्ट महानुभाव होते हैं जो हमेशा से ही इसी तरह की गतिविधियों में सलंग्न पाए जाते हैं।

 अखबार के पहले पन्ने पर अपने फोटो के साथ तो टीवी चैनलों पर वे अपनी राय जाहिर करते नजर आते हैं।

 प्रतिक्रिया व्यक्त करने वालों में कुछ संगठन भी आते हैं।

 सत्तापक्षीय अनुकूल तो विपक्षी इसे प्रतिकूल बताने में जुट जाते हैं।

 बजट के आते ही देश की राजनीतिक पार्टियों को अनेक मुद्दे मिल जाते हैं और बजट सत्र इन्हीं मुद्दों में सिमट कर रह जाता है।

 सरकारी कर्मचारी भी सावन के प्यासे की तरह बजट पर टकटकी लगाये रहता है।

 उसका ध्यान तो आयकर की छूट बढ़ी या टैक्स कम हुआ कि नहीं, उस पर ही रहती है।

चुनाव के साल से पहले जादुई बजट बनाये जाने की परम्परा रही है।

 आम से लेकर खास तक को इस बजट में एडजस्ट किया जाता है।

 इसे पेश करते कई बार कई गिलास पानी भी पीना पड़ता है।

 कुछ बजट निर्माता तो बजट के साथ-साथ शे’र भी पेश करते हैं।

 बजट को सबसे ज्यादा खतरा महंगाई से होता है।

 जैसे ही किसी चीज के दाम बढ़ते हैं, घरेलू और सरकारी दोनों बजट गड़बड़ा जाते हैं।

, – श्याम यादव।

सौजन्य- दैनिक ट्रिब्यून।

