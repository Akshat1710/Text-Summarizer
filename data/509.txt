संपादकीय : डोनाल्‍ड ट्रंप की अनर्थकारी नीतियां (नईदुनिया)।

एक हत्यारे की नफरत का शिकार हुए भारतीय इंजीनियर श्रीनिवास कुचिभोटला की विधवा द्वारा अमेरिका को सवालों के कठघरे में खड़ा करने पर किसी को हैरत नहीं होना चाहिए।

 सुनयना दुमाला ने उचित ही कहा कि ये प्रश्न वे उन तमाम नस्लों के लोगों की तरफ से पूछ रही हैं, जिन्होंने अमेरिका में विवेकहीन हिंसा में अपने प्रियजनों को खोया है।

 बेलाग लहजे में सुनयना ने कहा – ‘मुझे इस सरकार से जवाब चाहिए कि वो नफरत की बुनियाद पर हुई हिंसा को रोकने के लिए क्या करने जा रही है।

” सुनयना ने मार्मिक विवरण दिया कि गुजरे वर्षों में जब कभी अखबारों में किसी गोलीबारी की खबर छपती थी, तो वे और उनके पति आपस में बातें करते थे कि क्या अमेरिका में रहना सुरक्षित रह गया है।

 मगर उनके पति को अमेरिका पर भरोसा था।

 इसकी कीमत उन्होंने अपनी जान देकर चुकाई।

 इससे अमेरिका में सुरक्षा को लेकर भारतीयों सहित तमाम आव्रजकों और उनके परिजनों का विश्वास हिल गया है।

, इसी का इजहार कंसास में कुचिभोटला के साथ गोलीबारी का शिकार हुए और अभी अस्पताल में इलाज करा रहे आलोक मदासानी के पिता की बातों में हुआ।

 उन्होंने कहा कि अब अमेरिका जाकर पढ़ने या नौकरी करने से पहले भारतीयों को दोबारा सोचना चाहिए।

 ये हालात इसलिए बने, क्योंकि डोनाल्ड ट्रंप के अमेरिका का राष्ट्रपति बनने के बाद वहां श्वेत नस्लवादी ताकतों का मनोबल काफी बढ़ गया बताया जाता है।

 एक रेस्तरां में कुचिभोटला और मदासानी पर गोलियां चलाते समय हमलावर ने कहा था कि हमारे देश से निकल जाओ।

 इसीलिए अमेरिकी मीडिया के एक हिस्से और सोशल मीडिया पर अनेक लोगों ने इस हमले को ट्रंप के आप्रवासियों के खिलाफ दिए गए बयानों का नतीजा बताया है।

 लेकिन ट्रंप प्रशासन ने इससे इनकार किया है।

 स्थानीय पुलिस ने अब तक इस हत्या को नस्लवादी हमले की श्रेणी में नहीं डाला है।

 मगर ये निर्विवाद है कि ट्रंप की कई नीतियों से अमेरिकी समाज में तनाव बढ़ा है।

 हालात यहां तक पहुंचे हैं कि अमेरिका में लोकतंत्र और उदारवाद के भविष्य को लेकर चिंता जताई जाने लगी है।

, परंतु ट्रंप इन बातों से बेपरवाह हैं।

 ताजा घटनाक्रम में ह्वाइट हाउस ने न्यूयॉर्क टाइम्स, द गार्जियन, सीएनएन, बीबीसी समेत कई मशहूर मीडिया समूहों को अपनी मीडिया ब्रीफिंग से बाहर रखा।

 ट्रंप लगातार मीडिया के प्रति आक्रामक रुख अख्तियार किए हुए हैं।

 अपने ‘अमेरिका फर्स्ट नारे के साथ आव्रजकों को उन्होंने पहले से निशाने पर लिया हुआ है।

 विरोधियों को दुश्मन मानने की उनकी शैली से श्वेत उग्रवादी तत्व हिंसा के लिए प्रेरित हो रहे हों, तो कोई हैरत की बात नहीं है।

 इसी माहौल का शिकार कुचिभोटला हुए।

 सुनयना दुमाला ने अपने पति की हत्या को इसी व्यापक संदर्भ में रखकर अहम सवाल पूछे हैं।

 ट्रंप प्रशासन और अमेरिकी समाज ने उनके संतोषजनक जवाब नहीं ढूंढ़े तो ‘अवसरों की भूमि की अमेरिका की छवि धूल-धूसरित हो सकती है।

, सौजन्य- नईदुनिया।

