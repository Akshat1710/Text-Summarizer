और अब शशिकला (नवभारत टाइम्स)।

तमिलनाडु में जिस तरह से सत्ता परिवर्तन हो रहा है, वह भारतीय जनतंत्र की कुछ अजीबोगरीब उदाहरणों में शुमार किया जाएगा।

 आज तक कभी भी, कोई भी चुनाव न लड़ने वाली शशिकला वहां की मुख्यमंत्री बनने जा रही हैं।

 अपने यहां किसी बड़े लीडर के अचानक दृश्य से हट जाने के बाद आमतौर पर उसके किसी निकट संबंधी को उपहार में यह पद मिलता रहा है।

 शशिकला के साथ ऐसा भी नहीं है।

 उन्हें राज्य का सबसे बड़ा राजनीतिक पद सिर्फ इसलिए सौंपा जा रहा है कि वे राज्य की दिवंगत नेता जयललिता की करीबी रही हैं।

 जयललिता की मृत्यु के बाद से ही कयास लगाया जा रहा था कि शशिकला सत्ता पर काबिज हो सकती हैं, और ठीक ऐसा ही हुआ।

 पहले वह पार्टी महासचिव चुनी गईं और अब विधायक दल की नेता भी चुन ली गई हैं।

, देखना है, मुख्यमंत्री के रूप में वे कैसा प्रदर्शन करती हैं।

 कुछ लोग मानते हैं कि उनके पास असाधारण क्षमता है, तभी तो एक नौकरशाह की पत्नी और एक घरेलू महिला की स्थिति से ऊपर उठकर वे सीएम की विश्वासपात्र बन गईं।

 वे न सिर्फ प्रशासनिक तंत्र की बारीकियों को बखूबी समझती हैं बल्कि राजनीति के हर दांव-पेच की गहरी समझ भी रखती हैं।

 जयललिता के कार्यकाल के दौरान उन्हें शैडो सीएम कहा ही जाता था।

 इसलिए यह माना जा रहा है कि राज्य की राजनीति और प्रशासन पर अपनी पकड़ बनाने में उन्हें ज्यादा देर नहीं लगेगी।

 उनका उस थेवर समुदाय से होना भी उनके पक्ष में जाता है, जो एआईडीएमके की राजनीति का एक प्रमुख आधार स्तंभ है।

 समाज के वंचित तबकों को बुनियादी सुविधाएं उपलब्ध कराने की जयललिता-नीति पर चलते रहना उनके एक बाजू को हमेशा दुरुस्त बनाए रखेगा।

 यह बात और है कि राज्य की आर्थिक स्थिति लड़खड़ाई हुई है और उपहार-योजनाओं के लिए पैसे जुटाना उनके लिए बहुत आसान नहीं होगा।

, वैसे उनके रास्ते में कई बाधाएं भी हैं।

 पार्टी के ज्यादातर विधायक उनके साथ हैं, लेकिन जमीनी कार्यकर्ताओं में उनके प्रति वैसा उत्साह नहीं है।

 शशिकला 1996 से ही कई मुकदमों में भी फंसी हैं।

 आय से अधिक संपत्ति वाले मामले में कुछ ही दिनों में फैसला आ सकता है।

 यह उनके खिलाफ गया तो राज्य को अस्थिरता का एक और दौर झेलना पड़ सकता है।

 शशिकला के पति एम नटराजन के अलावा भतीजों दिनाकरन और सुधाकरन पर भी कई मामले चल रहे हैं।

 जयललिता की भतीजी दीपा जयकुमार ने शशिकला के सत्ता में आने की तुलना तख्तापलट से की है।

 शशिकला की विरोधी मानी जाने वाली राज्यसभा सांसद और पार्टी से निष्कासित नेता शशिकला पुष्पा ने पीएम को चिट्ठी लिखकर सत्ता परिवर्तन का विरोध किया है।

 विपक्षी डीएमके तो खुलकर उनका विरोध कर ही रही है।

 शशिकला को अपने परिवार के लोगों की राजनीतिक महत्वाकांक्षा पर भी रोक लगानी होगी।

 बताते हैं, उनके परिवार में ही छह सत्ता केंद्र हैं।

 इन विपरीत परिस्थितियों में शशिकला को तत्काल अपनी नेतृत्व क्षमता दिखानी होगी, क्योंकि यह पहला मौका ही उनके लिए आखिरी भी साबित हो सकता है।

, सौजन्य- नवभारत टाइम्स।

