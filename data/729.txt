रौंदा जाता इतिहास (नवभारत टाइम्स)।

हम अपनी ऐतिहासिक विरासत के साथ कैसा सलूक करते हैं, इसका नमूना राजस्थान में देखने को मिल रहा है।

 राज्य के टोंक जिले के जानकीपुरा में चौथी और पांचवीं शताब्दी के पुराने सोने के सिक्के मिलने की खबर के बाद झुंड के झुंड लोग इलाके पर टूट पड़े।

 कुछ ने सिक्कों पर हाथ साफ कर दिया और कुछ अब भी इसी उम्मीद में हैं।

 हजारों ग्रामीणों को नियंत्रित करने में स्थानीय प्रशासन के पसीने छूट रहे हैं।

 पुलिस लाउडस्पीकर पर ऐलान कर रही है कि लोग सिक्के वापस कर दें वरना उनके खिलाफ कार्रवाई की जाएगी।

 पुलिस के मुताबिक उसने एक जूलरी की दुकान से दो सिक्के बरामद करके उन्हें जयपुर स्थित पुरातत्व विभाग की टीम को सौंप दिया।

, पुरातत्व विभाग के अनुसार यह सिक्के गुप्त काल के हैं।

 एक समुद्रगुप्त (335-380 ई) और दूसरा कुमारगुप्त प्रथम (414-455 ईं) के समय का।

 स्थानीय लोगों का आरोप है कि पुलिस ने अपनी कार्रवाई बहुत देर से शुरू की।

 सोने की तलाश अक्टूबर से ही शुरू हो गई थी।

 कई व्यापारी यहां चाय और खाने का स्टॉल लगाकर बैठ गए थे।

 सिक्का ढूंढने वालों को इनाम भी दिया जा रहा था।

 कुछ लोगों का सवाल है कि क्या यह सब पुलिस की नजर में नहीं था।

 अगर था तो पुलिस अब क्यों सक्रिय हुई है।

 वैसे कहा जा रहा है कि अब तक 2000 सिक्के निकाले जा चुके हैं।

 सिक्के निकालने वालों को इससे कोई फर्क नहीं पड़ता कि उन सिक्कों का कोई ऐतिहासिक महत्व भी है।

 उनके लिए तो वह बस सोने के टुकड़े हैं।

 खजाना मिल गया तो उसे लूटा क्यों न जाए।

 कसूर उन ग्रामीणों का नहीं है।

, देश में ऐतिहासिक विरासत के प्रति स्नेह और सम्मान का भाव कभी विकसित ही नहीं हुआ।

 आजादी के पहले अंग्रेजों ने ही हमारे ऐतिहासिक स्थलों को संरक्षित किया।

 आजादी के बाद देश के नेता अपनी महान विरासत के गुण गाते रहे, पर उससे जुड़े प्रतीकों और वस्तुओं को संभालकर रखने की तमीज विकसित करने पर उनका कभी ध्यान ही नहीं गया।

 कहने को इसके लिए आर्कियोलॉजिकल सर्वे ऑफ इंडिया (एएसआई) नामक एक भारी-भरकम महकमा है, पर यह अपना काम किसी और सरकारी विभाग की तरह ही करता है।

 अगर हमारे प्रशासनिक तंत्र से लेकर समाज तक में ऐतिहासिक वस्तुओं को लेकर थोड़ी भी संवेदनशीलता होती तो इस तरह आए दिन म्यूजियमों से सामान गायब नहीं होते, ऐतिहासिक स्थलों पर कूड़े के अंबार न होते, प्राचीन इमारतें जर्जर न पड़ी होतीं।

 आज कई ऐतिहासिक इमारतों को असामाजिक तत्वों ने अपना अड्डा बना लिया है।

 संरक्षित इमारतों के मनमाने इस्तेमाल के उदाहरण भी सामने आए हैं।

 कुछ समय पहले मिर्जा गालिब की हवेली में शादी की पार्टी रख दी गई।

 अगर हम अपने देश पर गर्व करते हैं, तो अपनी विरासतों के प्रति हमारा रुख क्या ऐसा ही होना चाहिए।

, सौजन्य- नवभारत टाइम्स।

