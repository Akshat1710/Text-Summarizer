पेयजल संकट (दैनिक जागरण)।

लगातार बढ़ रही गर्मी से पूरा राज्य उबल रहा है।

 लगातार चढ़ रहा पारा प्रतिदिन नया रिकार्ड बनाए जा रहा है।

 रांची में इस साल मार्च महीने में गर्मी का 62 साल का रिकार्ड मामूली अंतर से टूटने से बच गया।

 1955 में मार्च में रांची का सबसे अधिक तापमान 39.4 डिग्री सेल्सियस रिकार्ड किया गया था जो इस बार 39 पर जाकर रुक गया।

 अन्य जिलों में तो मार्च में ही अधिकतम पारा 44 डिग्री सेल्सियस के करीब आ गया था।

 इस भीषण गर्मी का नतीजा यह रहा कि मार्च महीने में ही राज्य के कई जिलों में तालाब, पोखर व कुओं के साथ नदियां भी सूख गईं तो कई नदियां सूखने के कगार पर पहुंच गईं।

 डैम व जलाशयों का जलस्तर भी तेजी से घट रहा है।

 नतीजा यह कि राज्य के कई जिलों में अभी से ही पेयजल संकट गहराने लगा है।

 शुरुआत में यह हाल है तो आगे की स्थिति का सहज अंदाजा लगाया जा सकता है।

 इस आनेवाली समस्या को देखते हुए ही हाई कोर्ट ने राज्य सरकार को सख्त निर्देश दिया है कि ऐसे इंतजाम किए जाएं कि किसी भी हाल में इस बार गर्मी में लोगों को पेयजल संकट से नहीं जूझना पड़े।

 इस पर सरकार की ओर से कोर्ट को यह बताया गया है कि सभी जिलों में पेयजल संकट से निपटने की तैयारी का काम तेजी से चल रहा है।

 बड़ी बात यह कि गर्मी की शुरुआत में ही चतरा में शहर का लाइफलाइन हेरू डैम सूख गया और सात दिनों तक जलापूर्ति ठप रही।

 आज भी कुछ इलाकों को छोड़ अन्य स्थानों पर यहां जलापूर्ति ठप ही है।

 यह एक बड़ा सवाल है।

 यह सिर्फ चतरा की ही बात नहीं, सिमडेगा में पालामाड़ा व खालिजोरा नदी, लोहरदगा में शंख-कोयल नदी तो जामताड़ा की लाइफ लाइन अजय नदी पूरी तरह सूख गई है।

 इसी तरह गिरिडीह में बराकर एवं उसरी नदी सूखने के कगार पर है।

 अन्य जिलों में भी जलस्तर तेजी से घट रहा है।

 गर्मी की यही स्थिति रही तो राज्य भीषण जलसंकट से जूझेगा।

 इससे निपटने के लिए सरकार को युद्धस्तर पर प्रयास करना होगा तभी पेयजल संकट से निदान संभव है।

 हालांकि सरकार ने राज्यभर में एक लाख से अधिक डोभा व तालाब का निर्माण करवाया है लेकिन शुरुआती गर्मी में ही कई डोभा जलविहीन हो गए हैं।

 स्थानीय संपादकीय : झारखंड , सौजन्य- दैनिक जागरण।

