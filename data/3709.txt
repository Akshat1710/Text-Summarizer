आमिर से असहमत (अमर उजाला)।

आमिर खान एक संजीदा कलाकार हैं, इसलिए वह जब कोई फिल्म बनाते हैं, या टीवी पर कोई कार्यक्रम प्रस्तुत करते हैं या फिर विदेशी पर्यटकों को लुभाने के लिए बनाए गए ′अतिथि देवो भव′ जैसे सरकारी प्रचार से जुड़ते हैं, तो लोग उन्हें बहुत गंभीरता से लेते हैं।

 इसलिए उनकी यह अतिरिक्त जिम्मेदारी भी बनती है कि वह इसका खयाल रखें कि उनकी किसी बात से सामान्य विश्वास को धक्का न लगे।

 ऐसे में कथित तौर पर बढ़ती असहिष्णुता को लेकर उनका बयान हैरान करने वाला है।

 उन्होंने दिल्ली में एक कार्यक्रम में कहा कि बढ़ते असंतोष और असहिष्णुता के कारण उनकी पत्नी किरण ने उनके बच्चे और परिवार की सुरक्षा को लेकर उनसे कहा था कि क्या उन्हें देश छोड़ देना चाहिए।

 उनकी इस बात से सहमत नहीं हुआ जा सकता, क्योंकि असहिष्णुता और हिंसा की एकाधिक घटना के आधार पर भारत जैसे विशाल देश के बारे में कोई प्रतिकूल राय नहीं बनाई जा सकती।

, हो सकता है कि हाल की कुछ घटनाओं ने कलाकारों, बुद्धिजीवियों और साहित्यकारों को आहत किया हो, पर अवधारणात्मक रूप से भारत को असहिष्णु बताना ठीक नहीं।

 भारत में हमेशा वैचारिक और रचनात्मक स्वतंत्रता का सम्मान किया गया है और इसकी एक मिसाल तो खुद आमिर खान ही हैं।

 इस बयान से पहले कभी उन्होंने यह शिकायत नहीं की कि उनके किसी रचनात्मक कर्म पर किसी तरह की बाधा आई या उनके व्यावसायिक हितों को चोट पहुंची।

 यहां तक कि मुंबई के दंगों और आतंकी हमलों के बावजूद उनकी रचनात्मकता अक्षुण्ण रही है।

 उन जैसे कलाकार से यह उम्मीद की जाती है कि यदि समाज में किसी तरह का अविश्वास बढ़ रहा हो, तो वह उसे दूर करने में सक्रिय भूमिका निभाएं।

 सत्यमेव जयते जैसा कार्यक्रम प्रस्तुत कर उन्होंने अपनी इसी प्रतिबद्धता और सरोकार का परिचय दिया भी है।

 यह मानने का भी कोई कारण नहीं है कि आमिर की यह राय किसी राजनीतिक विचारधारा से प्रेरित है और न ही ऐसा हर बयान सरकार या देश की छवि को खराब करने के मकसद से ही दिया जा रहा है।

 अपनी पत्नी से उन्होंने क्या कहा, यह तो हमें पता नहीं, लेकिन उन्हें देश के लोकतांत्रिक मूल्यों पर सवा सौ करोड़ देशवासियों की तरह ही विश्वास करना चाहिए।

,  , सौजन्य :अमर उजाला ,24.11.2015।

