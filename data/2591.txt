दूरसंचार नीति के उलझे तार (बिजनेस स्टैंडर्ड)।

भारतीय दूरसंचार उद्योग फिलहाल टैरिफ को लेकर एक ऐसी जंग का साक्षी है जो अपने आप में अभूतपूर्व है।

 पहले नवागत रिलायंस जियो ने निशुल्क वॉयस और डाटा सेवा की 31 दिसंबर को समाप्त हो रही अपनी पेशकश को तीन महीने तक और बढ़ाने की घोषणा की।

 इसके बदले में भारती एयरटेल, आइडिया सेल्युलर और वोडाफोन ने भी अपनी दरों में कमी की।

 उन्होंने ऐसा इसलिए किया ताकि रिलायंस जियो की निशुल्क पेशकश समाप्त होने के बाद वे फायदा उठा सकें।

रिलायंस ने बहुत कड़ी चुनौती पेश की है।

 दूरसंचार नियामक प्राधिकरण के ताजा आंकड़ों के मुताबिक सितंबर महीने में रिलायंस जियो 1.6 करोड़ ग्राहक अपने साथ जोडऩे में कामयाब रही जबकि इस दौरान भारती एयरटेल केवल 24 लाख ग्राहक बना सकी।

 अब कंपनी के कुल 5.2 करोड़ ग्राहक हैं।

 अटकल यह भी है कि रिलायंस जियो अपनी निशुल्क पेशकश को 31 मार्च से भी आगे बढ़ा सकती है।

 कंपनी ऐसा इसलिए कर सकती है क्योंकि एक बार बिलिंग चालू होने के बाद कंपनी के उपभोक्ता कम हो सकते हैं।

 जाहिर है इस क्षेत्र की छोटी कंपनियां जो टैरिफ के मामले में एक सीमा से नीचे नहीं जा सकती हैं, उनको दिक्कत होने लगी है और उनके उपभोक्ता घटने लगे हैं।

 इससे बाजार में अनिश्चितता तो आई ही है, नीतिगत ढांचे की खामी भी उजागर हुई है।

, नियमों के मुताबिक कोई दूरसंचार कंपनी तीन महीने के लिए ही आरंभिक पेशकश दे सकती है।

 रिलायंस जियो ने अपनी पहली पेशकश को स्वागत पेशकश कहा था।

 अब 31 मार्च तक दी जाने वाली पेशकश को नववर्ष पेशकश कहा जा रहा है।

 ऐसे मामलों में दखल की आवश्यकता है।

 मगर इसके लिए अहम बात यह है कि सरकार की ओर से नीतिगत खामियों को दूर किया जाए।

 ट्राई का काम यह देखना है कि सभी कंपनियां नियमों का पालन करें।

 परंतु अगर नीति में ही खामी होगी तो ट्राई को दोषी नहीं ठहराया जा सकता है।

, यह पहला मौका नहीं है जब इस क्षेत्र में नीतिगत खामी के चलते विवाद उत्पन्न हुआ है।

 अगस्त में भारतीय सेल्युलर ऑपरेटर्स महासंघ ने कहा था कि दूरसंचार विभाग को रिलायंस जियो के सभी 15 लाख कनेक्शन बंद कर देने चाहिए क्योंकि उसने परीक्षण के नाम पर पूरी सेवा देना शुरू कर दिया है और नियमों का उल्लंघन किया है।

 इससे पहले भी उसने तीन मामलों में ट्राई पर पक्षपात का आरोप लगाया था।

, पहली घटना थी कॉल ड्रॉप विवाद की।

 इस मामले में ट्राई ने कॉल ड्रॉप होने पर जुर्माने की व्यवस्था की थी मगर सर्वोच्च न्यायालय ने इसे खारिज कर दिया।

 दूसरी घटना तब की है जब ट्राई ने सीमित इलेक्ट्रॉनिक संचार नेटवर्क में दूरसंचार कंपनियों द्वारा डाटा की अलग-अलग कीमत को इजाजत दी थी।

 यह नेट निरपेक्षता के खिलाफ था इसलिए बाद में इस पर पूरी रोक लगी।

 तीसरी घटना उस वक्त घटी जब ट्राई ने सुझाव दिया कि इंटरकनेक्शन उपयोग शुल्क यानी आईयूसी खत्म किया जाए।

 14 पैसे प्रति मिनट की दर से वसूला जाने वाला यह शुल्क एक नेटवर्क उस नेटवर्क को देता है जहां कॉल खत्म होती है।

, सीओएआई ने कहा कि अगर ऐसा किया गया तो मौजूदा सेवा प्रदाताओं को काफी नुकसान होगा।

 इस प्रक्रिया में वे प्रतिस्पर्धी नहीं रह जाएंगे।

 ट्राई ने पक्षपात के आरोप को खारिज किया।

 परंतु इस तथ्य से इनकार नहीं किया जा सकता है कि ये विवाद इसलिए उत्पन्न हुए क्योंकि नीतियां स्पष्ट नहीं हैं।

 सरकार को यह सुनिश्चित करना चाहिए कि सभी नीतिगत कमियों को दूर किया जाए।

, सौजन्य – बिजनेस स्टैंडर्ड।

