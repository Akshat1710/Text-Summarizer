देश हित में फैसले (पत्रिका)।

राजनीति और क्रिकेट सर्वाधिक पसंद किए जाने वाले विषय हैं जो देश में साल भर चर्चा में रहते हैं।

 देश हर छह महीने में एक चुनाव का सामना करता है तो किसी न किसी क्रिकेट टूर्नामेंट का भी।

 सुप्रीम कोर्ट ने सोमवार को दोनों पर चाबुक चलाया।

 पहले फैसले में धर्म, जाति और भाषा के नाम पर वोट मांगने को गैर-कानूनी करार दिया तो दूसरे में भारतीय क्रिकेट कंट्रोल बोर्ड के अध्यक्ष और सचिव को उनके पद से चलता कर डाला।

 दोनों फैसलों का मकसद सुधार लाने का है।

 संकीर्ण हो चुकी राजनीति में भी और पैसे और रुतबे का प्रतीक बन चुके क्रिकेट बोर्ड में भी।

क्रिकेट बोर्ड चलाने वाले उद्योगपति, राजनेता और अफसर न तो तमाम निर्देशों के बावजूद सुधरने को तैयार नजर आ रहे थे और न ही राजनीतिक दल और नेता।

 सवाल फिर वही उठ खड़ा होता है कि क्या कोर्ट के एक फैसले से सब कुछ ठीक हो जाएगा।

 धर्म, जाति, भाषा और क्षेत्रवाद के नाम पर चुनाव जीतने वाले नेता क्या फैसले को आसानी से स्वीकार कर लेंगे।

 क्या वे इसका तोड़ नहीं तलाशेंगे।

 उन राजनीतिक दलों का भविष्य क्या होगा, जो बने ही धर्म के आधार पर हैं।

और यदि ऐसे दल और नेता बाज नहीं आए तो कोर्ट क्या करेगा।

 क्या फैसले का उल्लंघन करने पर राजनीतिक दलों की मान्यता समाप्त होगी और प्रत्याशियों के भविष्य में चुनाव लडऩे पर रोक लगेगी।

 सवाल अनेक हैं लेकिन जवाब देने वाला कोई नहीं।

 यही हाल क्रिकेट का है।

कोर्ट की तमाम फटकारों के बावजूद क्रिकेट बोर्ड मनमानी से पीछे हटने को तैयार नहीं।

 इनको न कोर्ट की अवमानना का डर है और न नियम-कायदों का।

 वे तो बस बोर्ड को अपनी जागीर समझकर काम करते हैं।

 सर्वोच्च अदालत के फैसलों की पालना कराना सरकार की जिम्मेदारी है।

 राजनीति का अखाड़ा और क्रिकेट का मैदान साफ रहे, इसके लिए ऐसे सख्त कदम उठाने होंगे जो कुछ लोगों को भले ठीक ना लगें लेकिन वे देश के हित में हों।

सौजन्य – पत्रिका।

