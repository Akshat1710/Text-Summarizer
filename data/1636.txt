चिंता की बात (दैनिक जागरण)।

हम सभी का फर्ज है कि बच्चों को अच्छी शिक्षा के साथ ऐसा माहौल उपलब्ध कराएं जिससे वे खुद को अकेला न महसूस करे।

 उनकी बातों को ध्यान से सुनें और सही और गलत का अहसास कराएं।

, संपत्ति से बेदखल किए जाने से नाराज बेटे द्वारा पिता की हत्या के बाद पड़ोसियों को घायल करने की वारदात चिंता की बात है।

 सवाल यह है कि आजकल के बच्चों में नैतिकता का इतना पतन क्यों होता जा रहा है।

 वे यह क्यों नहीं सोचते कि संपत्ति जरूरी है, लेकिन माता-पिता से बढ़कर नहीं है।

 माता-पिता की जरूरत जीवन के हर मोड़ पर होती है।

 इस तरह की घटना यह भी बताती है कि मनोविकृति के शिकार व्यक्ति की अगर अनदेखी की जाएगी तो वह किसी भी हद तक जा सकता है।

 ऐसे लोगों से सचेत रहने की जरूरत है।

 इनकी हरकतों पर नजर रखनी होगी ताकि वे इस तरह की वारदात को अंजाम न दे सकें।

 जैसे ही कुछ असामान्य लगे, मनोचिकित्सकों की राय लेनी चाहिए।

 जरूरी हो तो अस्पताल में भी भर्ती कराना चाहिए।

 यह हम सभी का फर्ज है कि बच्चों को अच्छी शिक्षा के साथ ऐसा माहौल उपलब्ध कराएं जिससे वे खुद को अकेला न महसूस करे।

 उनकी बातों को ध्यान से सुनना चाहिए ताकि जरूरत पडऩे पर हम उन्हें सही और गलत का अहसास करा सकें।

 इस मामले में पिता ने बेटे की हरकतों पर लगाम लगाने के बजाय उसे संपत्ति से बेदखल कर दिया, जिससे वह काफी नाराज हो गया।

 फेसबुक पर वह हत्यारों की पैरवी करता था तो पिता ने उसे समझाने की भी कोशिश नहीं की।

दरअसल, महानगरीय संस्कृति की सबसे बड़ी मजबूरी यह है कि यहां ज्यादातर माता-पिता कामकाजी हैं।

 ऐसे में वे बच्चों के लिए पर्याप्त समय नहीं निकाल पाते हैैं।

 इस कारण बच्चे अकेलापन महसूस करते हैैं और बुरी संगत में चले जाते हैैं।

 माता-पिता का फर्ज है कि वह बच्चों को पर्याप्त समय दें।

 यह ध्यान रखें कि किसी भी तरह उनके बच्चों का दिल न दुखे।

 ज्यादातर माता-पिता बच्चों के सामने ही लड़ते रहते हैं जिससे बच्चे माता-पिता की इज्जत करना छोड़ देते हैैं।

 इसलिए जरूरी है कि हम कुछ भी करने या बोलने से पहले यह देख लें कि बच्चों पर इसका क्या प्रभाव पड़ेगा।

 दिल्ली की एक बड़ी समस्या यह भी है कि यहां दूसरे प्रदेशों से आकर रहने वालों की संख्या काफी ज्यादा है।

 ऐसे में वे एक दूसरे से घुल-मिल नहीं पाते।

 इस वजह से उन पर नैतिकता का दबाव न के बराबर होता है।

 इसलिए जरूरी है कि कहीं भी रहें, सामाजिक सरोकार न भूलें।

 स्थानीय संपादकीय : दिल्ली , सौजन्य- दैनिक जागरण।

