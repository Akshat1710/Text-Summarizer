मशाल जलती रहे (दैनिक जागरण)।

लोग जागरूक होंगे तभी समाज को नई दिशा दे सकते हैं।

 लोगों के सहयोग से ही सभ्य समाज की परिकल्पना को साकार करना संभव हो सकता है।

 सामाजिक बुराइयां का असर तभी कम हो सकता है जब सरकारी व निजी जिम्मेदार पक्षों के साथ लोग भी साथ दें।

 हिमाचल प्रदेश में नशे का बढ़ता चलन हर वर्ग को चिंतित करने लगा है।

 प्रदेश उच्च न्यायालय हो या राज्यपाल या सरकार, सभी नशे के समूल नाश के लिए प्रयासरत हैं।

 अब लोगों ने भी इस पुनीत यज्ञ में आहुति डालने को तत्पर होने लगे हैं।

 प्रदेश में पिछले दो दिन में ऐसे मामले सामने आए हैं, जो यह दिखाने के लिए काफी हैं कि लोग जागने लगे हैं और गलत कार्य के खिलाफ आवाज बुलंद करने के लिए तैयार हैं।

 पहला मामला मंडी जिले के सराज हलके की महिलाओं ने क्षेत्र को शराबमुक्त बनाने का बीड़ा उठाया है।

 लंबाथाच पंचायत के बाद अब साथ लगती चियूणी पंचायत की महिलाओं ने भी पुरुषों के विरोध के बावजूद ग्रामसभा में शराब व धूमपान पर पूर्ण पाबंदी लगाने का प्रस्ताव पारित कर दम लिया।

 शराब, बीड़ी-सिगरेट, गुटखा व तंबाकू खाने व पीने पर जुर्माना वसूलने का प्रावधान भी किया गया है।

 इससे पहले भी प्रदेश में ग्रामसभा की बैठकों में यह मांग उठती रही है कि शराब पर बिहार की तर्ज पर रोक लगाई जाए।

 बेशक पुरुषों के प्रभुत्व के कारण महिलाएं इसमें सफल नहीं हो सकी थीं, लेकिन लंबाथाच व चियुणी की महिलाओं ने जो कदम उठाया है, वह प्रदेश की अन्य पंचायतों के लोगों के लिए प्रेरणास्नोत बनेगा।

 दूसरा मामला सिरमौर जिले के मोगीौंद स्कूल का है, जहां स्कूल के विद्यार्थियों ने नशे के खिलाफ लोगों को जागरूक करने के लिए कागज के बने सात हजार जहाज उड़ाए, जिनमें नशे की बुराइयों का जिक्र किया गया था।

 खुशी की बात है कि स्काउट एंड गाइड्स के कैडेट की बदौलत यह विश्व रिकॉर्ड बनाने में कामयाबी मिली है।

 हिमाचल में नशे के बढ़ते चलन पर चिंता इसलिए उचित है कि प्रदेश की आबादी का बड़ा वर्ग युवा है व यही पीढ़ी नशे के जाल में फंस रही है।

 पुलिस की सख्ती के बावजूद नशे के अवैध कारोबार में कोई कमी नजर नहीं आ रही।

 हेरोइन, चरस व अन्य नशीले पदार्थ हर जगह आसानी से उपलब्ध हो रहे हैं।

 मंडी व सिरमौर जिलों से नशे के खिलाफ जो मशाल जली है, उसे बुझने नहीं देना चाहिए बल्कि इसका प्रचार-प्रसार जोर-शोर से करना चाहिए।

 नशा सामाजिक बुराई है व इसका नाश करने के लिए समाज की सजगता अत्यंत आवश्यक है।

,  स्थानीय संपादकीय : हिमाचल प्रदेश , सौजन्य- दैनिक जागरण।

