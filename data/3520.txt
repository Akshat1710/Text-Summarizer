जारी है प्रलोभनों की राजनीति (दैनिक ट्रिब्यून)।

उत्तर प्रदेश, पंजाब और उत्तराखंड सहित पांच राज्यों की विधानसभा के चुनावों की सरगर्मियां शुरू होने के साथ ही मतदाताओं को लुभाने के लिये राजनीतिक दलों के घोषणापत्रों में उन्हें नाना प्रकार की मुफ्त रेवड़ियां देने के वायदे होने लगे हैं।

 यह तो वक्त ही बतायेगा कि चुनावों के बाद सत्ता किनके हाथ आयेगी परंतु फिलहाल ऐसा लग रहा है कि मतदाताओं को लुभाने के प्रयास में उन्हें मुफ्त रेवड़ियां देने की प्रवृत्ति के खिलाफ उच्चतम न्यायालय की सख्त टिप्पणियों का इन दलों पर कोई असर ही नहीं है।

शायद ही किसी राजनीतिक दल के पास ऐसी कोई ठोस योजना हो कि सत्ता में आने पर वह विकास कार्यों से इतर इस तरह के वायदों को किस तरह पूरा करेगा और इन पर कितना धन खर्च होगा।

 परंतु राजनीतिक लाभ के लिये मतदाताओं को आकर्षित करने का सिलसिला जारी है।

 इसमें कोई संदेह नहीं कि चुनाव के दौरान मतदाताओं को सुविधाएं देने के वायदों के बाद सत्ता में आने वाले राजनीतिक दल या गठबंधन से अपेक्षा की जाती है कि वे इन्हें पूरा करेंगे।

 परंतु कोई भी राजनीतिक दल सत्ता में आने पर इन वायदों को अपने कोश से नहीं बल्कि सरकार के राजस्व से पूरा करने की कोशिश करता है।

 इस तरह से सरकारी धन का दुरुपयोग अपने वोट बैंक को बनाये रखने के लिये ऐसे अनावश्यक और अनुत्पादक कार्यों पर खर्च होता है।

उच्चतम न्यायालय ने जुलाई 2013 में एक महत्वपूर्ण निर्णय में कहा था कि राजनीतिक दलों को चुनाव के दौरान अपने घोषणापत्रों में मुफ्त में रेवड़ियां बांटने का प्रलोभन मतदाताओं को नहीं देना चाहिए क्योंकि इससे स्वतंत्र और निष्पक्ष चुनावों की बुनियाद ही कमजोर होती है।

 इसके साथ ही शीर्ष अदालत ने निर्वाचन आयोग को भी इस दिशा में तत्काल उचित कदम उठाने का निर्देश दिया था।

 निर्वाचन आयोग को सभी मान्यताप्राप्त राजनीतिक दलों के साथ बैठक करने का भी निर्देश न्यायालय ने दिया था।

शीर्ष अदालत के तत्कालीन न्यायाधीश पी. सदाशिवम और न्यायमूर्ति रंजन गोगोई की पीठ ने अपने फैसले में कहा था कि हालांकि चुनाव घोषणापत्रों में किये गये वायदे जनप्रतिनिधित्व कानून की धारा 123 के तहत भ्रष्ट आचरण नहीं होते हैं परंतु इससे भी इनकार नहीं किया जा सकता कि बडे पैमाने पर मुफ्त में रेवड़ियां बांटने के वायदे समाज के सभी लोगों को प्रभावित करते हैं।

 यह भी सही है कि संविधान के अनुच्छेद 324 के अंतर्गत स्वतंत्र और निष्पक्ष चुनाव कराने की जिम्मेदारी निर्वाचन आयोग की है और यह सुनिश्चित करने के लिये वह लगातार आदेश और निर्देश देता है।

मुफ्त रेवड़ियां बांटने के वायदे पर अंकुश लगाने के बारे में चूंकि कोई कानून नहीं है, इसलिए राजनीतिक दल भी स्मार्ट फोन, मिक्सर, कुपोषित बच्चों के लिये हर महीने एक किलो देसी घी और दूध का पाउडर, मुफ्त खाद्यान्न, प्रेशर कुकर और लैपटाप से लेकर रंगीन टेलीविजन देने जैसे वायदे करने में भी गुरेज नहीं कर रहे हैं।

 शीर्ष अदालत ने निर्वाचन आयोग को सभी मान्यताप्राप्त राजनीतिक दलों के साथ परामर्श करके इस संबंध मे दिशानिर्देश बनाने का निर्देश दिया था।

निर्वाचन आयोग जानता है कि सरकार की कीमत पर इस तरह से मुफ्त रेवड़ियां देने के वायदों से निष्पक्ष चुनाव की प्रक्रिया प्रभावित होती है, इसीलिए उसने भी इस संबंध में न्यायालय के निर्देशों या निर्णय को लागू करने के प्रति इच्छा व्यक्त की थी।

 परंतु वास्तव में ऐसा हुआ नहीं।

 न्यायालय ने ऐसी गतिविधियों इस संबंध में कानून बनाने की आवश्यकता पर जोर देने के साथ निर्वाचन आयोग को कुछ निर्देश ही दिये थे।

आयोग ने भी न्यायालय के इस फैसले के बाद फरवरी, 2014 में आदर्श आचार संहिता में एक नया प्रावधान जोड़ा, जिसमें मतदाताओं को अपने मताधिकार का प्रयोग करने के दौरान उन्हें प्रभावित करने वाली घोषणा करने से बाज आने के लिये कई प्रतिबंध लगाये थे।

 आयोग ने सबसे अधिक वायदे करने वाले तमिलनाडु के सत्तारूढ़ दल अन्नाद्रमुक और द्रमुक को पिछले साल नोटिस जारी करके जानना चाहा था कि वे इन्हें पूरा कैसे करेंगे।

 इस बार तो आम आदमी पार्टी के संयोजक और दिल्ली के मुख्यमंत्री अरविन्द केजरीवाल ने निर्वाचन आयोग पर ही बेहद आपत्तिजनक टिप्पणियां कर डालीं।

 इसी से अनुमान लगाया जा सकता है कि देश की लोकतांत्रिक प्रक्रिया में कुछ राजनीतिक दलों की सोच कैसी है।

हालांकि निर्वाचन आयोग निष्पक्ष तरीके से चुनाव कराने का प्रयास करता आ रहा है लेकिन किसी कानून के अभाव में आयोग को अभी तक मुफ्त की रेवड़ियां बांटने के वायदों पर अंकुश लगाने की दिशा में विशेष सफलता नहीं मिली।

 उम्मीद की जानी चाहिए कि इस मुद्दे पर देर-सवेर निर्वाचन आयोग सभी राजनीतिक दलों में आम सहमति कायम करने और इसके लिये कानूनी प्रावधान हेतु सरकार को तैयार करने में कामयाब होगा।

– अनूप भटनागर।

सौजन्य- दैनिक ट्रिब्यून।

