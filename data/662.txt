आंदोलन पर सवाल (दैनिक जागरण)।

मुख्यमंत्री ममता बनर्जी ने मोदी हटाओ देश बचाओ नारे के साथ लगातार आंदोलन की घोषणा की है।

 जाहिर है उनका यह आंदोलन नोटबंदी के विरुद्ध ही है।

 उनके निर्देश पर 1 जनवरी से लेकर 8 जनवरी तक लगातार राज्य व्यापी आंदोलन चलेगा।

 उसके बाद वह आंदोलन को राष्ट्रव्यापी चलाने का भी प्रयास करेंगी।

 राज्य में बूथ स्तर पर तृणमूल कांग्रेस की ओर से सप्ताह व्यापी विरोध सभाएं होंगी और जिलों में प्रदर्शन भी होंगे।

 मुख्यमंत्री ने सभी जिला परिषदों के अध्यक्षों से 28 दिसंबर को ब्लाक स्तर पर बैठक कर आम जनता की समस्या पर एक रिपोर्ट तैयार करने का निर्देश दिया है।

 ब्लाक स्तर पर बैठक कर जिला परिषद के अध्यक्ष जो रिपोर्ट देंगे उसे मुख्यमंत्री राष्ट्रपति प्रणब मुखर्जी को सौंपेंगी।

मुख्यमंत्री ने आंदोलन चलाने के पक्ष में तर्क दिया है कि नोटबंदी के कारण राज्य की अर्थव्यवस्था चौपट हो रही है।

 नकदी के अभाव में किसान रबी की खेती नहीं कर पा रहे हैं।

 अधिकांश लोग परेशानी में पड़ गए हैं।

 राज्य में जूट उद्योग पूरी तरह प्रभावित हुआ है।

 चाय बागान के मजदूरों को मजदूरी नहीं मिल रही है।

 मनरेगा के तहत काम करनेवाले मजदूरों को सरकार चेक दे रही है लेकिन वे बैंक से रुपये नहीं निकाल पा रहे हैं।

 नकदी के अभाव में जब किसान खेती करने में असमर्थ होंगे तो खाद्य संकट पैदा होगा।

मुख्यमंत्री का यह तर्क सही है।

 इन गंभीर समस्याओं को लेकर वह आंदोलन करने के लिए स्वतंत्र भी हैं।

 लेकिन उन्हें समझना चाहिए कि नोटबंदी सिर्फ पश्चिम बंगाल में लागू नहीं हुआ है।

 यह पूरे देश में लागू हुआ है।

 ऐसा नहीं है कि देश के अन्य भागों में इसका विरोध नहीं हो रहा है।

 कांग्रेस समेत कुछ अन्य पार्टियां भी नोटबंदी का विरोध कर रही हैं।

 लेकिन मुख्यमंत्री ममता बनर्जी जिस शैली में विरोध कर रही हैं और मोदी हटाओ देश बचाओ का नारा लगा रही हैं उसे कहीं से उचित नहीं कहा जाएगा।

 देश के किसी कोने से अभी मोदी हटाओ देश बचाओ की मांग नहीं उठी है।

 कांग्रेस या नोटबंदी पर मुखर वामपंथी दलों ने भी इस तरह की बातें नहीं कही हैं।

 अन्य पार्टियां नोटबंदी से आम जनता को होने वाली परेशानियों को लेकर मोदी का विरोध कर रही हैं।

 केंद्र सरकार जनता की परेशानियां दूर करने का प्रयास कर रही है।

 बैंकों के मार्फत बाजार में कुछ हद तक नकदी का प्रवाह बढ़ा है।

 लेकिन ममता जिस तरह नोटबंदी का फैसला वापस लेने की मांग पर आंदोलन कर रही हैं वह तर्कसंगत नहीं है।

 इतना बड़ा फैसला लागू हो जाने के बाद इसे वापस लाना और घातक होगा।

 प्रधानमंत्री नरेंद्र मोदी के लिए फैसला वापस लेना संभव भी नहीं है।

 जो चीज असंभव है उस पर आंदोलन करने का कोई तुक नहीं है।

 इसलिए ममता के आंदोलन पर सवाल उठना स्वाभाविक है।

(स्थानीय संपादकीय : पश्चिम बंगाल)।

सौजन्य – दैनिक जागरण।

