हिलेरी संग और भी हारे (दैनिक जागरण)।

जिस तरह अपना देश बड़े नोट बंद करने के अप्रत्याशित फैसले से हैरान-परेशान है कुछ उसी तरह अमेरिका समेत दुनिया के कई देश अमेरिकी राष्ट्रपति के प्रत्याशी के तौर पर डोनाल्ड ट्रंप की अनपेक्षित जीत से हतप्रभ हैं।

 जैसे देश में कुछ लोग नोट बंदी के विरोध में खड़े होकर बौखलाहट का परिचय दे रहे हैं वैसे ही अमेरिका और दुनिया के अन्य देशों में कई लोग यह प्रतीति कराने में लगे हैं कि ट्रंप की जीत बर्बादी की शुरूआत है।

 जब भी कहीं चुनाव होते हैं तो अलग-अलग मत और विचारधारा के लोगों के बीच के मतभेद तात्कालिक तौर पर सतह पर आ जाते हैं।

 अमेरिका में भी ऐसा हुआ और चुनाव प्रचार के दौरान अमेरिकी समाज स्पष्ट तौर पर ट्रंप समर्थकों और विरोधियों के बीच विभाजित दिखा।

 इस बार यह विभाजन कहीं ज्यादा स्पष्ट दिखा और अमेरिकी नेताओं के लिए उसे मिटाना एक बड़ी चुनौती है।

 इस विभाजन की गहनता को इससे समझा जा सकता है कि ट्रंप की जीत की घोषणा के बाद से अमेरिका के विभिन्न शहरों में उनके खिलाफ प्रदर्शन हो रहे हैं।

 हालांकि इन विरोध प्रदर्शनों का औचित्य समझना कठिन है,लेकिन लोकतंत्र लोगों को ऐसे विरोध की अनुमति देता है।

 हैरानी इस पर है कि ट्रंप की जीत के खिलाफ सड़कों पर उतरे लोग वैसा ही काम कर रहे है जैसा काम करने का आरोप ट्रंप समर्थकों पर लगाया जाता था।

 ट्रंप के खिलाफ न केवल भद्दे नारे लगाए जा रहे है, बल्कि कहीं-कहीं हिंसा और आगजनी भी की जा रही है।

 सोशल मीडिया में तो ट्रंप का विरोध और भी अधिक आक्रामक और अभद्र रूप में है।

 यहां ट्रंप को मार डालने की जरूरत जताने वाले लोग भी हैं।

 ट्रंप विरोधी प्रदर्शन के दौरान ट्रंप की पत्नी मेलानिया के खिलाफ भी अभद्र बातें की जा रही हैं।

 मेलानिया मॉडल रह चुकी हैं और अपनी युवावस्था में उन्होंने कम कपड़ों में अपनी तस्वीरें खिंचवाई थीं।

 एक अमेरिकी मॉडल के लिए यह सामान्य बात है, लेकिन ट्रंप की जीत के बाद इन फोटो का इस्तेमाल करते हुए खीझ निकाली जा रही है।

 आश्चर्यजनक रूप से ऐसे लोगों में कई भारतीय बुद्धिजीवी भी हैं और वे लोग भी जो ट्रंप को महिला विरोधी साबित कर रहे थे।

 ट्रंप ने अपने खिलाफ हो रहे विरोध प्रदर्शनों के लिए मीडिया को जिम्मेदार बताया है।

 पता नहीं इस आरोप में कितना सच है, लेकिन अब यह कोई दबी-छिपी बात नहीं कि अमेरिकी मीडिया, बुद्धिजीवियों, राजनीतिक-चुनावी पंडितों के एक बड़े वर्ग ने निष्पक्षता को ताक पर रखकर अभियान छेड़ रखा था।

 यही कारण है कि यह कहा जा रहा है कि हिलेरी क्लिंटन से ज्यादा करारी पराजय का सामना अमेरिकी मीडिया को करना पड़ा है।

 यह एक बड़ी हद तक सही भी है, क्योंकि शोध-सर्वेक्षण बता रहे हैं कि अमेरिकी मीडिया के एक हिस्से ने ट्रंप के खिलाफ माहौल बनाने के लिए पत्रकारिता की बुनियादी मर्यादाओं को भी तिलांजलि दे दी।

 मीडिया रिसर्च सेंटर के एक सर्वे के अनुसार एबीसी, सीबीएस और एनबीएस नामक टीवी चैनलों के बारे में 91 प्रतिशत लोगों का मानना है कि वे ट्रंप के खिलाफ अनावश्यक तौर पर आक्रामक थे।

 सीएनएन को पहले क्लिंटन न्यूज नेटवर्क कहा गया।

 बाद में उसे कांस्पेरेसी न्यूज नेटवर्क की संज्ञा दी गई।

 अपने ऐसे नामकरण के लिए यह चैनल खुद ही जिम्मेदार है, क्योंकि चुनाव प्रचार के वक्त वह ट्रंप विरोध की अगुवाई करते दिखा।

 सीएनएन समेत अन्य अनेक टीवी चैनलों पर आरोप है कि उन्होंने विकीलीक्स की ओर से हिलेरी क्लिटंन के बारे में किए गए खुलासे पर मामूली चर्चा की, लेकिन ट्रंप के बयानों पर उनके विरोधी माने जाने वाले विशेषज्ञों की टिप्पणियों को जरूरत से ज्यादा महत्व दिया।

 टीवी चैनलों के साथ ही तमाम अमेरिकी अखबार भी ऐसे ही आरोपों से दो-चार हैं।

 इनमें न्यूयार्क टाइम्स और वाशिंगटन पोस्ट भी शामिल हैं, जिनकी दुनिया भर में पहचान और प्रतिष्ठा है।

 ट्रंप की जीत के बाद टीवी चैनलों के साथ इन दोनों अखबारों की विश्वसनीयता को भी तगड़ी चोट लगी है।

 अमेरिकी मीडिया को भारत में भी कुछ ज्यादा ही आदर प्राप्त है।

 कई बार उसकी राय को बहुत महत्व दिया जाता है।

 पता नहीं अमेरिकी मीडिया अपनी विश्वसनीयता फिर से कैसे बहाल करेगा, लेकिन ध्यान रहे कि यह वही मीडिया है जिसने दुनिया भर को यह समझाया था कि सद्दाम हुसैन के पास जनसंहारक हथियार हैं।

 देश-दुनिया को यह आभास हो जाए तो बेहतर कि सच वही नहीं जो अमेरिकी मीडिया बताए।

 अमेरिकी मीडिया के लिए अपनी साख बचाना इसलिए और मुश्किल हो रहा है, क्योंकि करीब-करीब सभी ने चुनाव पूर्व सर्वेक्षणों में हिलेरी को भारी अंतर से जीतते हुए दिखाया।

 बात सिर्फ इतनी नहीं कि अमेरिकी मीडिया निष्पक्षता को तज कर ट्रंप को हराने पर आमादा था, बल्कि इस पर है कि वह निष्पक्षता त्यागने को जरूरी भी बता रहा था।

 टाइम मैगजीन में कहा गया कि अगर कोई प्रत्याशी नस्लभेदी और महिला विरोधी टिप्पणियां कर रहा है तो हम निष्पक्षता के सिद्धांत के पीछे नहीं छिप सकते।

 वाशिंगटन पोस्ट में लिखा गया कि सामान्यत: राष्ट्रपति चुनाव प्रचार में मीडिया की निष्पक्षता जरूरी होती है, लेकिन ट्रंप की मौजूदगी में निष्पक्ष रहने की कोशिश करना अवैध को वैधता प्रदान करना होगा।

 जिस प्रकार अपनी साख के संकट के लिए खुद अमेरिकी मीडिया जिम्मेदार है उसी तरह बदमिजाज और बदजुबान नेता की अपनी छवि के लिए डोनाल्ड ट्रंप अन्य किसी को दोष नहीं दे सकते।

 अप्रवासियों और खासकर मुसलमानों के खिलाफ बेतुके बयानों और महिलाओं के खिलाफ अभद्र टिप्पणियों ने उन्हें एक अहंकारी और लोकतांत्रिक समाज के अयोग्य नेता के रूप में उभारा।

 जाहिर है कि उनके बेतुके बयानों ने उस अमेरिकी मीडिया का काम आसान किया जो उन्हें पंसद नहीं कर रहा था, लेकिन इस मीडिया ने दुनिया को इससे शायद ही अवगत कराया हो कि ट्रंप अप्रवासियों के अलावा अन्य विषयों पर कैसे विचार रखते हैं और वे कितने उचित अथवा अनुचित हैं।

 अमेरिकी जनता ने ट्रंप को राष्ट्रपति के लिए चुना तो इसलिए भी कि वह उसकी उन समस्याओं पर बोल रहे थे जिनसे वह सचमुच पीड़ित थी।

 आर्थिक विषमता और कम होती नौकरियां समेत अन्य अनेक ऐसे विषय थे जो ट्रंप के एजेंडे पर थे।

 हैरत नहीं कि ट्रंप के अंध विरोध पर तुला अमेरिकी मीडिया यह देखने की फुर्सत नहीं निकाल सका कि अमेरिकी जनता का एक बड़ा हिस्सा किन कारणों से अजीब बयान देने वाले प्रत्याशी के साथ है।

 सवाल यही नहीं कि ट्रंप के नेतृत्व में अमेरिका का क्या होगा, बल्कि यह भी है कि वहां की मीडिया का क्या होगा।

 लेखक राजीव सचान, दैनिक जागरण में एसोसिएट एडीटर हैं ।

सौजन्य – दैनिक जागरण।

