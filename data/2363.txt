नया सवेरा (दैनिक जागरण)।

ग्लोबल इनवेस्टर समिट की जिस प्रकार की तैयारी चल रही है, उससे कुछ उम्मीद बंधी है।

 झारखंड अपने गठन के बाद वह तरक्की नहीं कर सका, जैसी परिकल्पना थी।

 संयुक्त बिहार पर यह आरोप सत्यापित होता रहा कि उसके कुल राजस्व का 75 प्रतिशत हिस्सा झारखंड के क्षेत्र से आता था, लेकिन इस क्षेत्र के विकास पर 25 प्रतिशत ही उस समय खर्च होता था।

 राज्य गठन के आज सोलह साल बीत गए पर ठोस रोडमैप बनाकर काम नहीं हो सका।

 टमाटर के ‘देस’ में एक ऐसी खाद्य प्रसंस्करण इकाई को किसान तरस रहे हैं, जिससे सड़क पर टमाटर फेंके जाने की मजबूरी और उससे जन्मे आक्रोश पर विराम लग सके।

अनके अनुबंध हुए भी और लगातार टूटे भी।

 बार-बार सपने बुने और तोड़े गए।

 इस बार फिर इसी माह मोमेंटम झारखंड का आयोजन सरकार कर रही है।

 इसमें जापान, चेक गणराज्य, ट्यूनेशिया और मंगोलिया की भागीदारी के साथ काफी संख्या में घरेलू और अंतरराष्ट्रीय प्रतिनिधि झारखंड के औद्योगिक विकास का ताना-बाना बुनेंगे।

 इस बीच सरकार ने एक अच्छी पहल भी की है।

 जमीन के स्थायी हस्तांतरण का मार्ग प्रशस्त कर दिया है।

 औद्योगिक कारोबारियों के बीच जमीन का हस्तांतरण झारखंड औद्योगिक क्षेत्र विकास प्राधिकार के माध्यम से हो सकेगा।

 इस बात की रियायत निवेशकों को आकर्षित करेगी।

 चूंकि, इसमें पांच साल में किस्तों में जमीन की कीमत देनी है।

 लेकिन, यहां सरकार और सरकारी एजेंसी को सजग भी होना होगा।

कई उद्योगपति जमीन का बड़ा हिस्सा सरकार से लेकर बैंक लोन ले लेते हैं और बाद में उस पैसे का दूसरी जगह उपयोग कर सरकार को धोखा देते हैं।

 सस्ती और रियायत पर जमीन और बैंक की पूंजी का दोहन कर बाद में वे खुद को डिफाल्टर घोषित कर बच निकलते हैं।

 बियाडा की जमीन जब लीज पर दी गई थी, तबसे इस प्रकार के कई मामले सामने आ चुके हैं।

 अकेले धनबाद व बोकारो में ऐसे कई मामले हैं।

 सरकारी एजेंसी जांच-परख कर किसी प्रस्ताव पर कठोर नियम के साथ जमीन का स्थायी हस्तांतरण करे।

 बहरहाल, इस बार समिट में न केवल उद्योग जगत, बल्कि किसानी और पशुपालन के क्षेत्र में भी संभावनाओं के नए द्वार खुलने की उम्मीद है।

 इसमें जीवन और उपभोग के हर क्षेत्र को समाहित किया गया है।

 इससे रोजगार सृजन के क्षेत्र में निश्चय ही नया सवेरा होने की उम्मीद की जा सकती है।

(स्थानीय संपादकीय झारखंड), सौजन्य- दैनिक जागरण।

