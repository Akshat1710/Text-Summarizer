विरोध के लिए बेतुके तर्क (दैनिक जागरण)।

देश में अभी भी नोटबंदी चर्चा का एक मात्र विषय है।

 जो लाइन में लगे हैं वे शांत हैं, पर अर्थशास्त्री इस विषय पर अर्थशास्त्र से ज्यादा राजनीति की भाषा बोल रहे हैं।

 समर्थन करने वाले सब कुछ अच्छा बता रहे हैं और विरोध करने वालों की मानें तो देश रसातल में जा चुका है।

 राजनीतिक दल भी तीन खेमों में बंटे हैं।

 एक जो समर्थन कर रहे हैं, दूसरे जो सरकार की नीयत और नीति का तो समर्थन कर रहे हैं पर क्रियान्वयन पर सवाल उठा रहे हैं।

 तीसरे वर्ग में वे हैं जो कभी नीयत पर सवाल उठाते हैं तो कभी घोटाला बताते हैं और कभी इसे गरीबों पर हमला बताते हैं।

 तीन दल कांग्रेस, तृणमूल कांग्रेस और आम आदमी पार्टी तीसरे वर्ग में हैं।

 हेलीकॉप्टर खरीद घोटाले में पूर्व वायुसेना अध्यक्ष की गिरफ्तारी के बाद से कांग्रेस कुछ ज्यादा आक्रामक हो गई है।

 किसी भी सरकार, संगठन या व्यक्ति का विरोध प्रभावी हो, इसके लिए दो बातें जरूरी हैं।

 एक, विरोध करने वाले की अपनी साख हो और उसकी नीयत संदेह से परे हो।

 दूसरे, विरोध में कही जाने वाली बातें न सिर्फ तार्किक हों, बल्कि उनसे एक विकल्प भी उपस्थित होता हो।

 भ्रष्टाचार और कालेधन के मुद्दे पर कांग्रेस और उसके नेतृत्व की विश्वसनीयता लंबे समय से संदिग्ध है।

 उसके दस साल के शासन ने भ्रष्टाचार के जो कीर्तिमान स्थापित किए उसके बाद लोगों को उसके नेताओं पर यकीन करने में लंबा वक्त लगेगा।

 रही बात आम आदमी पार्टी और तृणमूल कांग्रेस की तो इस मुद्दे पर दोनों की नीयत तो शक के दायरे में है ही, उनके पास कोई तार्किक बात भी नहीं है।

 सेना के मुद्दे पर झूठा बखेड़ा खड़ा करने पर मुंह की खाने के बाद से ममता चुप हैं।

 अरविंद केजरीवाल राजनीतिक बदलाव का हरावल दस्ता बनते-बनते विदूषक बन गए हैं।

 कांग्रेस जब विमुद्रीकरण का विरोध करते हुए कहती है कि इससे कालेधन पर कोई असर नहीं पड़ेगा तो लोग अपेक्षा करते हैं कि वह बताए कि पिछले दस साल के शासन में उसने कालेधन के खिलाफ कौन सा कदम उठाया।

 इस सवाल पर कांग्रेस की खामोशी उसके विरोध की धार को भोथरा कर देती है।

 पूर्व वित्तमंत्री पी चिदंबरम और राहुल गांधी के हाल के बयानों से यही समझ आया कि जो पार्टी पहले विमुद्रीकरण का ही विरोध कर रही थी वह अब इलेक्ट्रॉनिक ट्रांजैक्शन के भी विरोध में खड़ी हो गई है।

 राहुल के मुताबिक कैशलेस का मतलब जो पैसा किसान और व्यापारी देंगे उसका पांच फीसदी चुपचाप उद्योगपतियों को चला जाएगा।

 उनके हिसाब से विमुद्रीकरण के बाद जनता का पैसा छह-आठ महीने बैंक में रहेगा और उसे उद्योगपतियों का कर्ज (शायद उनका आशय एनपीए से था) चुकाने के लिए इस्तेमाल होगा।

 चिदंबरम सबसे ज्यादा बार बजट पेश कर चुके हैं।

 वह आर्थिक विषयों के अच्छे जानकार भी हैं।

 यदि वह विमुद्रीकरण की नीति के क्रियान्वयन पर सवाल उठाएं तो एक बार समझ में आता है, लेकिन वह तो वही बोल रहे जो केजरीवाल बोल रहे थे कि विमुद्रीकरण सबसे बड़ा घोटाला है।

 सबसे पुरानी पार्टी सबसे नई पार्टी का अनुसरण कर रही है।

 जिस पार्टी की सरकार ने आधार दिया, नेशनल पेमेंट कार्पोरेशन ऑफ इंडिया बनाया और अर्थव्यवस्था को इलेक्ट्रॉनिक ट्रांजैक्शन की व्यवस्था की ओर ले जाने के उपाय किए, आज वही सरकार का साथ देने के बजाय उसका विरोध कर रही है।

 चिदंबरम को कम से कम अपने राष्ट्रीय उपाध्यक्ष को यह जरूर बताना चाहिए कि बैंकों में ज्यादा पैसा आने का मतलब उद्योगपतियों की मदद करना नहीं होता।

 राहुल को स्पष्ट करना चाहिए कि क्या वह यह कहना चाहते हैं कि उनकी सरकार के जमाने में पेटीएम जैसे इलेक्ट्रॉनिक वॉलेट और डेबिट व क्रेडिट कार्ड पर लगने वाला चार्ज गरीब के खाते में जाता था और मोदी के राज में उद्योगपतियों को जाने लगा है।

 सरकार की आलोचना एक बात है और अपने को नासमझ साबित करना दूसरी बात।

 राहुल कह रहे हैं कि अब आपके पैसे से बैंक चलेंगे।

 आखिर वे पहले किसके पैसे से चलते थे।

 राहुल जब भी बोलते हैं अपनी पार्टी के बजाय विरोधियों की ही मदद करते हैं।

 राहुल के बेतुके तर्को के बावजूद चिदंबरम की इस बात की अनदेखी नहीं की जा सकती कि जिस तरह से बड़ी मात्र में नए करेंसी नोट बरामद हो रहे हैं उससे लगता है कि प्रिंटिंग प्रेस से ये नोट सीधे कुछ लोगों के पास पहुंच रहे हैं।

 सरकार जवाब कुछ भी दे पर वह इस जिम्मेदारी से नहीं बच सकती कि आलोचना का मौका उसने ही दिया है।

 विमुद्रीकरण के फायदे और नुकसान पर बहस हो सकती है पर एक बात निर्विवाद रूप से कही जा सकती है कि देश की बैंकिंग व्यवस्था गंभीर रूप से बीमार है।

 जिस बेखौफ तरीके से तमाम बैंक कर्मी कालेधन वालों की मदद कर रहे हैं उससे साफ है कि उन्हें कानून का डर नहीं है।

 ऐसे संकट के समय भी उनके लिए आम आदमी और देश से ज्यादा महत्वपूर्ण बेईमान और अपराधी हैं।

 जिस तरह धड़ल्ले से फर्जी बचत और चालू खाते खोले जा रहे हैं और उनके जरिये कालेधन को सफेद किया जा रहा है उससे तो ऐसा लगता है कि कुछ बैंक अधिकरियों ने तय कर लिया है कि कालेधन के खिलाफ प्रधानमंत्री की मुहिम को नाकाम करना है।

 सरकार के समक्ष इस समय सबसे बड़ी चुनौती भ्रष्ट बैंक कर्मियों और काले धन वालों के गठजोड़ को तोड़ने और दोषियों को सजा दिलाने की है।

 ये बच गए तो लोगों का किसी बदलाव से भरोसा ही उठ जाएगा।

 मोदी सरकार को बताना चाहिए कि जो नोट एटीएम से निकलने चाहिए वे कुछ लोगों के घर से क्यों निकल रहे हैं।

 विमुद्रीकरण का पूरा अभियान केवल एक बात पर चल रहा है और वह है आम आदमी का प्रधानमंत्री पर यह भरोसा कि वह जो कर रहे हैं उसके भले के लिए कर रहे हैं।

 यही वजह है कि तमाम परेशानियां ङोलने के बावजूद उसका भरोसा डिगा नहीं है, पर कालेधन वाले जिस तरह कानून को धता बताने में कामयाब होते जा रहे हैं उससे यह भरोसा कब तक रहेगा, यह कहना कठिन है।

 प्रधानमंत्री को कालेधन वालों के खिलाफ ही नहीं अपनों (बैंकों से) से भी लड़ना है।

 यह लड़ाई ज्यादा कठिन है, क्योंकि घर के भीतर का दुश्मन बाहर के दुश्मन से ज्यादा घातक होता है।

 (लेखक प्रदीप सिंह राजनीतिक विश्लेषक एवं स्तंभकार हैं)।

सौजन्य- दैनिक जागरण, 15-12-2016।

