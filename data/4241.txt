अज्ञानता और लालच खतरनाक (दैनिक ट्रिब्यून)।

यह किसने सोचा था कि देश में जोरशोर से चलाए जा रहे डिजिटल साक्षरता के अभियान का एक नतीजा इस रूप में निकलेगा कि एक कंपनी पढ़े-लिखे लाखों लोगों को 37 अरब रुपये का चूना लगा देगी।

 पर जिस तरह से कुल जमा तीन लोगों ने मिलकर नोएडा में ऑनलाइन ठगी का नया कीर्तिमान स्थापित कर डाला है, उससे यह विचार करने की जरूरत पैदा हुई है कि आखिर जागरूकता की तमाम कोशिशों के बावजूद लोग साइबर ठगों के जाल में फंसने से बच क्यों नहीं पा रहे हैं और क्यों ऐसे मामले शुरुआत में पकड़ में नहीं आ पाते हैं।

इंटरनेट के प्रचार-प्रसार का दौर शुरू होने के बाद से यह लगातार कहा जाता रहा है कि भविष्य की सबसे बड़ी चुनौती आपराधिक साइबर गतिविधियां ही होंगी।

 अभी तक देश में इस तरीके से कई गैरकानूनी काम हुए हैं, जैसे ऑनलाइन ठगी, बैंकिंग नेटवर्क में सेंध, लोगों-खासकर महिलाओं को उनके गलत प्रोफाइल बनाकर परेशान करना आदि, लेकिन सोशल नेटवर्किंग के जरिये एक किस्म की पोंजी स्कीम चलाने का यह पहला बड़ा मामला है जो नोएडा में पकड़ में आया है।

इंटरनेट और सोशल मीडिया पर ठगी के दर्जनों तरीके हैं, जिनके जरिये लोगों को फंसाया जाता है और उनसे रकम ऐंठी जाती है।

 लॉटरी का झांसा देना, किसी दूसरे मुल्क में वसीयत में छोड़ी गई संपत्ति आपके नाम ट्रांसफर करने के बदले फीस मांगना, विदेश से आए तोहफे की ड्यूटी चुका उसे आप तक पहुंचाना, क्रेडिट-एटीएम कार्ड की हैंकिंग जैसी अनगिनत वारदातें तकरीबन रोज होती हैं।

 ऐसे हादसे साबित करते हैं कि इंटरनेट और सोशल मीडिया के इस्तेमाल के बारे में सजगता का सारा मामला एकतरफा है।

 यानी लोग इंटरनेट का इस्तेमाल करना तो सीख गए हैं, पर उसके विभिन्न मंचों पर क्या-क्या सावधानियां बरतें, इसका उन्हें कोई आइडिया ही नहीं है।

 सरकार भी कानून पर कानून तो बनाते चली जाती है, पर उसके पहरुओं की नींद भी तभी टूटती है जब अरबों का घोटाला हो चुका होता है और लाखों लोग अपनी पूंजी गंवा चुके होते हैं।

 लेकिन साइबर ठगी के जाल में फंसने की अकेली वजह सिर्फ जागरूकता और कानूनी प्रबंधों का अभाव नहीं है, बल्कि इसमें एक बड़ी भूमिका व्यक्तिगत लालच की है।

 जब किसी को लगता है कि वह घर बैठे बिना हाथ-पांव हिलाए रोजाना हजारों क्या, लाखों कमा सकता है, तो कुछ हजार रुपये का रिस्क क्यों न लिया जाए।

रातोंरात दो के चार और चार के आठ बनाने की कोशिश शुरुआत में व्यक्ति के खाते में कुछ हजार की रकम जोड़ती लगती है तो उस जाल में और भी ज्यादा लोगों के फंसने की गुंजाइश बन जाती है।

 हर किस्म के घोटाले की शुरुआत इसी तरह होती है और इस तरह यह शृंखला चल निकलती है।

 तब किसी के दिमाग में यह ख्याल तक नहीं आता है कि कोई कंपनी किसी अनार्थिक प्रक्रिया के बदले पैसा क्यों देगी।

आसान कमाई का यही झांसा लाखों उन युवाओं को लुभाने के लिए काफी था, जबकि उन्हीं में असंख्य युवा मीडिया और पुलिस तक में थे।

 हैकिंग की यह कार्रवाई खासतौर पर एक बड़ी घटना है।

 इसकी दो अहम वजहें हैं।

 एक तो यह कि सूचना प्रौद्योगिकी के मामले में भारत खुद को अगुआ देश मानता रहा है, उसके आईटी एक्सपर्ट पूरी दुनिया में अपनी प्रतिभा का लोहा मनवा चुके हैं और अमेरिका के कैलीफोर्निया में स्थापित सिलीकॉन वैली की स्थापना तक में युवा भारतीय आईटी विशेषज्ञों की भूमिका मानी जाती है।

ऐसे ही साइबर खतरों को भांपते हुए सरकार वर्ष 2013 में राष्ट्रीय साइबर सुरक्षा नीति जारी कर चुकी है।

 सवाल है कि क्या इन उपायों को अमल में लाने में कोई देरी या चूक हुई है अथवा यह हमारे सूचना प्रौद्योगिकी तंत्र की कमजोर कड़ियों का नतीजा है कि एक ओर हैकर जब चाहे, जो चाहें सरकारी प्रतिष्ठानों की वेबसाइटें ठप कर रहे हैं और दूसरी ओर साइबर आतंकी भी अपनी गतिविधियां चलाने में सफल हो रहे हैं।

जो सरकार और पुलिस ठगी की बड़ी घटना के बाद संदिग्ध लोगों की धरपकड़ से लेकर उनके नेटवर्क का पता लगाने में मुस्तैद नजर आती है, वह किसी कंपनी को कामकाज शुरू करने की इजाजत देने से पहले यह पड़ताल क्यों नहीं करती कि आखिर वह किस प्रकृति का काम करने जा रही है या फिर सरकार का काम सिर्फ कागजी कार्रवाई निपटाने तक सीमित है।

सवाल युवा पीढ़ी से भी है, जो वैसे तो बेरोजगारी का रोना रोती है लेकिन जब किसी जरिये से उसके पास थोड़े-बहुत पैसे आते हैं तो वह उनका इस्तेमाल ऐसे कामों में करती है जो आगे चलकर गैरकानूनी ही साबित होते हैं।

 युवा पीढ़ी ही नहीं, सरकार-प्रशासन भी इन बातों पर विचार करके साइबर ठगी की जड़ों पर प्रहार करेंगे तो मुमकिन है कि ऐसी घटनाओं की पुनरावृत्ति रोकी जा सके।

– अभिषेक कुमार।

सौजन्य- दैनिक ट्रिब्यून।

