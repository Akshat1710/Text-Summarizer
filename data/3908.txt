एक अनदेखा शोषण (दैनिक जागरण)।

सत्रह साल के एक लड़के ने ऑनलाइन सर्वेक्षण में पुरुषों से एक सवाल पूछा था कि क्या कभी वे दुष्कर्म के शिकार हुए हैं।

 क्या कभी उन्हें भी यौन अपराध और यौन हिंसा का सामना करना पड़ा है।

 इस सर्वेक्षण में बड़ी संख्या में पुरुषों ने भाग लिया।

 और उन्होंने जो अनुभव साझा किए वे इतने भयानक और दर्दनाक हैं कि उन्हें यहां लिखा भी नहीं जा सकता।

 लिखते ही अश्लीलता का दोष लग जाने का खतरा है।

 2014 में पीईडब्ल्यू ने 18 से 24 साल तक के लोगों का सर्वेक्षण किया था।

 इसके नतीजे चौंकाने वाले थे।

 इसमें पाया गया कि कार्यस्थलों में पचीस प्रतिशत महिलाएं और तेरह प्रतिशत पुरुष यौन शोषण के शिकार हैं।

 पुरुषों को न केवल आदमियों, बल्कि औरतों के द्वारा की गई यौन हिंसा को भी झेलना पड़ता है।

 पुरुष पुरुषों के साथ दुष्कर्म भी करते हैं।

 उच्च अधिकारी महिलाओं के शिकार बनते भी पुरुष पाए गए।

 जिस तरह गरीब और परेशान औरतों को यौन शोषण का शिकर बनाया जाता है उसी तरह मजबूर और जरूरतमंद पुरुष भी इसके शिकार हैं।

 लेकिन अक्सर पुरुष अपने प्रति होने वाले अपराध को छिपा लेते हैं।

 इस छिपाने में प्रमुख कारण समाज में व्याप्त वह छवि है जो पुरुष को हमेशा खलनायक और शोषणकर्ता बताती है।

 शक्तिशाली बताती है।

 यही नहीं पुरुष इस डर से भी इन बातों को छिपाते हैं कि लोगों को अगर इस बात का पता चलेगा तो वे हंसी के पात्र बनेंगे।

 फिर पुलिस, कानून की मदद भी उन्हें नहीं मिलती, क्योंकि कानून की परिभाषाओं में दुष्कर्म के शिकार पुरुष हो ही नहीं सकते।

 कोई औरत किसी पुरुष को परेशान करने वाली नहीं, बल्कि परेशान होने वाली होती है।

ऐसे में यौन अपराधों के शिकार पुरुषों की कौन सुने।

 उनकी रक्षा कौन करे।

 समाज में यह चलन क्यों बढ़ चला है कि समाज में रहने वाली पुरुष प्रजाति सिर्फ अपराधी होती है और उन्हें हमेशा अपराधियों की तरह ही ट्रीट किया जाना चाहिए।

 एक बड़े अंग्र्रेजी अखबार ने इसी विषय पर पिछले वर्ष और हाल ही में एक लेख छापा है और कहा है कि पुरुषों का यौन शोषण एक सच्चाई है।

 इससे आंखें नहीं मूंदी जा सकतीं।

 अकसर मीडिया पुरुषों के पक्ष में कुछ भी कहने से बचता है।

 इसमें शायद यह सोच हावी रहती है कि कहीं कोई उन्हें स्त्री विरोधी न कह दे।

 उन पर पिछड़ेपन का आरोप न लग जाए।

 परेशान, सताए गए और यहां तक कि गरीब पुरुषों की समस्याओं पर बात करना तक स्त्री विरोधी होने के खाते में डाल दिया गया है।

 सरकारें भी इसी तरह के स्टीरियो टाइप से पीड़ित हैं।

 इसीलिए जब भी औरतों के लिए कानून बनाए जाते हैं तो उसमें दूसरे पक्ष की बात कहने-सुनने की गुंजाइश तक नहीं होती।

 पुरुषों का समाज में व्याप्त स्टीरियो टाइप कुछ इस तरह से है कि वे सताने वाले होते हैं और औरतें सताई जाती हैं।

 इसीलिए पुरुषों की आवाज अब कहीं नहीं सुनी जाती।

 मात्र आरोप लगने भर से उन्हें दोषी साबित करने वालों की होड़ लग जाती है।

 लोग आरोप लगाने वाले, फैसला करने वाले और अदालत तथा पुलिस की भूमिका में आ जाते हैं।

यही नहीं पुरुष की छवि समाज में यह है कि वह स्ट्रांग या शक्तिशाली होता है, इसलिए उसे कोई नहीं सता सकता।

 यहां गरीब, अमीर साधन संपन्न और विपन्न की थ्योरी बिल्कुल भुला दी जाती है।

 क्या एक गरीब मजदूर जो कि पुरुष भी है, एक ताकतवर औरत से अधिक शक्ति संपन्न है।

 क्या एक गरीब किसान, एक जमींदार के घर की औरतों से अधिक ताकतवर है।

 लेकिन कानून की एकपक्षीयता ने हर पुरुष को अपराधी और हर औरत को शिकार साबित कर दिया है।

 पुलिस या जांच एजेंसियों में कोई परेशान पुरुष जाए भी तो उसकी कहीं सुनवाई नहीं होती।

 कानून की मदद भी उसे नहीं मिलती।

 संविधान के दिए बराबरी के अधिकार का लगातार उल्लंघन होता है।

 साथ ही कानून की नजर में सब बराबर हैं और कानून की सहायता हर एक को मिलनी चाहिए, इसका पालन भी नहीं होता।

 इसका कारण यह है कि हमारे यहां कानून जेंडर न्यूट्रल नहीं हैं, जबकि सत्तर देशों में जिनमें ब्रिटेन, अमेरिका, डेनमार्क, आस्ट्रेलिया आदि देश शामिल हैं आदि में कानून जेंडर न्यूट्रल हैं।

 वे स्त्री-पुरुष में भेद न करके अपराधी को सजा देने में यकीन करते हैं।

 यही होना भी चाहिए।

 जिसके प्रति अपराध हुआ है उसमें स्त्री-पुरुष का भेद नहीं होना चाहिए।

 अपराधी कोई भी हो, उसे सजा मिले और पीड़ित को न्याय।

 लोकतांत्रिक व्यवस्थाओं की यही मांग होती है, अन्यथा कानून की एकपक्षीयता अकसर वर्ग, लिंग, धर्म की तानाशाही को जन्म देती है।

शायद यही वजह है कि अब मांग उठने लगी है कि जब भी औरतों के लिए कानून बनाए जाएं उनमें पुरुष प्रतिनिधियों की भी बात सुनी जाए।

 अभी तक सिर्फ धारा 377 के अंतर्गत सोडोमी एक अपराध है, जिसमें पुरुषों को शामिल किया गया है।

 यही नहीं रिपोर्ट बताती हैं कि कार्यस्थलों से परेशान होकर आत्महत्या करने वाले पुरुषों की संख्या औरतों के मुकाबले चार गुनी है।

 पीपुल्स यूनियन आफ सिविल लिबर्टीज ने 1981 में अपनी एक रिपोर्ट में कहा था कि जब कोई किशोर या नौजवान लड़का किसी जेल में आता है तो कैदियों के बीच उसकी कीमत लगती है।

 यह कीमत बीड़ी, साबुन और तमाम तरह के नशीले पदार्थों की होती है।

 जो कैदी इन चीजों को सबसे ज्यादा दे सकता है, लड़के पर उसी का अधिकार हो जाता है।

 यदि हम औरतों को इस देश की आधी आबादी मानते हैं तो वह संख्या पचहत्तर करोड़ के आसपास है।

 इसी अनुपात में आधी आबादी पुरुषों की भी है।

 उनकी समस्याओं, उनके प्रति होने वाले अपराधों से कैसे आंखें मूंदकर कोई समाज चल सकता है।

 यह मान लेना कि अपराधी सिर्फ पुरुष होते हैं और औरतें अपराध कर ही नहीं सकतीं, न केवल कानून, संविधान, मौलिक अधिकार, बल्कि प्राकृतिक नियमों के भी विरुद्ध है।

 किसी भी समाज में न सौ फीसद अपराधी होते हैं और न सौ फीसद अच्छे लोग।

 कानून और समाज का काम स्त्री-पुरुषों के भेद से अलग अपराधी को अपराध की सजा देना और निरपराधी को बचाना होता है।

 लेखिका क्षमा शर्मा, साहित्यकार और स्तंभकार हैं , सौजन्य – दैनिक जागरण।

