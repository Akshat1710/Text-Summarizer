रणनीतिक संयम छोड़ने की नीति के बाद फिर हमला (दैनिक भास्कर)।

बारामुला में रविवार रात सीमा सुरक्षा बल के शिविर पर हमले ने यह साबित कर दिया है कि सीमा पार से आतंकी गतिविधियां आसानी से बंद होने वाली नहीं हैं।

 सकारात्मक स्थिति यही है कि भारत ने रणनीतिक संयम की नीति बदली है और अब पहले से ज्यादा चौकस हुआ है।

 ऐसे में आतंकी उड़ी जैसी बड़ी वारदात करने में नाकाम हो गए, हालांकि वे भागकर छिप गए हैं।

 पंजाब के गुरदासपुर से लेकर कश्मीर के सीमाई जिलों तक उनकी तलाश की जा रही है।

 उम्मीद थी कि भारत के सर्जिकल ऑपरेशन के डर से इन आतंकी घुसपैठ पर लगाम लगेगी, लेकिन तात्कालिक स्थिति ढाक के तीन पात ही है।

, अक्टूबर के महीने में बर्फ पड़ने से पहले आतंकियों को भारतीय सीमा में ठेला जाता था, वैसे ही अब भी ठेला जा रहा है।

 भारत-पाक जटिल रिश्तों और पाकिस्तान की विदेश नीति को देखते हुए हमें तत्काल परिणाम की उम्मीद करनी भी नहीं चाहिए।

 यह परिणाम क्या कम है कि भारत के सर्जिकल ऑपरेशन के बाद पाकिस्तान अपनी घरेलू राजनीति में विद्रोह के डर से उसे स्वीकार करने को तैयार नहीं है।

 वह इसे महज भारत सरकार का शिगूफा बता रहा है, जबकि भारत उस कार्रवाई का खुलकर दावा कर रहा है और इस तरह की कोई सफाई भी नहीं दे रहा है कि वह दोबारा ऐसा नहीं करेगा।

 वह अपने तरीके बदल सकता है, लेकिन रणनीतिक संयम के सिद्धांत को छोड़ने के बाद अब बार-बार उकसावे को बर्दाश्त करने को तैयार नहीं है।

 यही वजह है कि सेना के तीनों प्रमुखों के साथ रक्षामंत्री की बैठक हुई है और गृहमंत्री राजनाथ सिंह कश्मीर के दौरे पर भी हैं।

, भारत ने राजनयिक स्तर पर भी सार्क सम्मेलन को रद्‌द कराकर पाकिस्तान को करारी शिकस्त दी है।

 हाल में नेपाल ने भी अपने को उससे अलग करके साफ संदेश दे दिया है।

 पाकिस्तान के भीतर सर्जिकल ऑपरेशन को लेकर तो विवाद है ही और सार्क सम्मेलन के रद्‌द होने पर हुई किरकिरी को लेकर भी चिंता है।

 कई देशों की तरफ से यह कहना कि वहां के हालात ठीक नहीं हैं और आतंकी कार्रवाइयों का खतरा है, पाकिस्तान की प्रतिष्ठा को करारा झटका है।

 इस बीच भारतीय प्रधानमंत्री का यह कथन भी एक सुलझी हुई विदेश नीति की ओर संकेत करता है कि भारत ने कभी किसी पर हमला नहीं किया और न ही किसी की जमीन हथियाई।

 इस तरह पाकिस्तान को संयमित जवाब देने और पूरी दुनिया में उसे बेनकाब करने का भारतीय अभियान का असर देर-सबेर जरूर पड़ना चाहिए।

, सौजन्य :-दैनिक भास्कर, 4-10-2016।

