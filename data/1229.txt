अभी दूर है चुनाव (दैनिक जागरण)।

यह शायद यूपी चुनाव नतीजों का साइड इफेक्ट है कि बिहार में अगले लोकसभा चुनाव को लेकर कुछ ज्यादा ही सक्रियता हो रही है।

 बिहार में विधानसभा चुनाव संपन्न हुए करीब सवा साल ही हुआ है, जबकि लोकसभा चुनाव में अभी करीब दो साल बाकी हैं।

 सवाल यह है कि राजनीतिक दल हर समय चुनाव की तैयारी में ही व्यस्त रहेंगे तो सत्ता संचालन कैसे होगा।

 बेहतर होगा कि सत्तारूढ़ गठबंधन में शामिल दल फिलहाल अपना ध्यान प्रदेश के विकास पर केंद्रित करें।

 इन दलों को अपने घोषणापत्र निकालकर देखने चाहिए कि उन्होंने जनता से जो वादे किए थे, उनमें कितने पूरे हो गए और कितने बाकी हैं।

 जनता का विश्वास जीतने के लिए जरूरी है कि सत्तारूढ़ गठबंधन अपने सभी वादे पूरे करे।

 जहां तक विपक्ष का सवाल है, बेशक उसे कोई वादा पूरा नहीं करना क्योंकि मतदाताओं ने उसे जनादेश नहीं दिया।

 बहरहाल, मजबूत लोकतंत्र के लिए आवश्यक है कि विपक्ष पूरी मजबूती और मनोबल के साथ सरकार की हर गतिविधि पर नजर रखे तथा उसे निरंकुश या गुमराह न होने दे।

 विपक्ष का धर्म है कि वह जनता के मुद्दे सामने लाए तथा उन पर कार्रवाई के लिए सरकार को बाध्य करे।

 यदि विपक्षी दल चुनाव की मनोदशा में रहेंगे तो उनके पास सरकार की आलोचना के सिवा कोई काम नहीं रहेगा।

 विपक्ष बेशक सरकार की आलोचना और घेराबंदी करे लेकिन मुद्दों की मेरिट के आधार पर।

 चुनाव मैदान में जाने से पहले मतदाताओं को अपनी सक्रियता दिखाने के लिए हर बात में सरकार की टांग खींचना स्वस्थ विपक्ष की भूमिका नहीं होती।

 विपक्ष को प्रदेश हित के सवालों पर सरकार के कंधे से कंधा जोड़कर खड़ा होना चाहिए।

 सत्तापक्ष और विपक्ष से आम आदमी की अपेक्षा है कि राज्य को अभी से लोकसभा चुनाव का अखाड़ा न बनाएं बल्कि अपना ध्यान प्रदेश के विकास पर केंद्रित करें।

 बिहार के राजनीतिक दलों को इसलिए भी सचेत हो जाना चाहिए क्योंकि यूपी के चुनाव में मतदाता जाति-धर्म आधारित वोटबैंक गोलबंदी ध्वस्त करते नजर आए।

 सभी दलों को चाहिए कि वे अपनी पूरी सामथ्र्य के साथ राज्य के विकास को गति दें।

 मतदाता समझदार हैं।

 वक्त आने पर वे अपना फैसला सुना देंगे।

 इस बात के प्रबल आसार हैं कि अगले लोकसभा चुनाव में बिहार के भी मतदाता विकास की कसौटी पर सभी दलों को कसेंगे।

 जो खरा साबित होगा, उसे ही मतदाताओं का समर्थन मिलेगा।

 सत्तारूढ़ गठबंधन में शामिल दलों के लिए तो यह परमावश्यक है कि वे उन वादों को पूरा करने में जी-जान लगाएं जिनके लिए राज्य की जनता ने उन्हें भारी बहुमत प्रदान किया है।

,  स्थानीय संपादकीय : बिहार , सौजन्य- दैनिक जागरण।

