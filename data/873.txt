विश्वविद्यालयों में बदलता शक्ति संतुलन (दैनिक जागरण)।

अभिनव प्रकाश।

पिछले दिनों दिल्ली विश्वविद्यालय के प्रतिष्ठित रामजस कॉलेज में छात्रों के दो गुटों के बीच हुई झड़प ने लोगों का ध्यान एक बार फिर से देश के उच्च शिक्षण संस्थानों की तरफ केंद्रित कर दिया।

 जवाहरलाल नेहरू विश्वविद्यालय (जेएनयू) में भारत की बर्बादी के नारों को बमुश्किल एक साल ही गुजरा था कि रामजस कॉलेज में भी वैसे ही नारे सुनने में आए।

 जाहिर है कि इससे बहस का बिंदु फिर से राष्ट्रवाद और अभिव्यक्ति की आजादी पर टिक गया।

 2014 से और खासतौर से पिछले साल से यह बहस बार-बार सतह पर उभर कर आती रही है और टकराव पैदा करती रही है।

 चाहे वह जेएनयू हो, दिल्ली विश्वविद्यालय हो, एफटीआइआइ हो या फिर कहीं और, वामपंथी संगठनों के प्राय: वही 40-50 कार्यकर्ता हर जगह दिखाई देते रहे हैं।

 रामजस कॉलेज में भी यही हुआ।

 वामपंथी संगठनों से संबंधित कुछ प्रोफेसरों ने विश्वविद्यालय में होने वाले एक सेमिनार में विवादास्पद उमर खालिद का नाम विरोध के बावजूद शामिल किया, जिसकी बाद में कॉलेज प्रशासन ने भी अनुमति नहीं दी।

 बस फिर क्या था, इसके विरोध में वामपंथी कार्यकर्ताओं ने अगले दिन कॉलेज में घुसकर हंगामा किया और आतंकवाद प्रभावित कश्मीर और नक्सल प्रभावित बस्तर की आजादी के नारे लगाए।

 इसके चलते रामजस कॉलेज के आम छात्रों और छात्रसंघ के सदस्यों से उनकी झड़प हो गई।

 बात यहीं नहीं रुकी।

 वामपंथी संगठनों के कार्यकर्ताओं ने छात्रों के साथ हाथापाई भी की।

 इसके बाद कॉलेज के कुछ छात्रों ने दिल्ली विश्वविद्यालय छात्रसंघ के पदाधिकारियों को बुला लिया जो अखिल भारतीय विद्यार्थी परिषद (एबीवीपी) द्वारा नियंत्रित है।

 इसके बाद नारेबाजी और झड़प बढ़ती गई।

इस समूचे घटनाक्रम को कुछ इस प्रकार से प्रचारित किया जा रहा है जैसे एबीवीपी ने किसी सेमिनार को रोक दिया हो और देश भर के कॉलेज और विश्वविद्यालयों में अभिव्यक्ति की स्वतंत्रता पर पाबंदी लग गई हो।

 समझना कठिन है कि इसे क्यों नजरअंदाज किया जा रहा कि वही चंद संगठन और चेहरे हैदराबाद, एफटीआइआइ और जेएनयू से लेकर हर जगह इस प्रकार के हंगामें में क्यों शामिल रहते हैं।

 दिल्ली विश्वविद्यालय में तो एबीवीपी दशकों से सशक्त है, लेकिन कभी भी वहां पर ऐसा हंगामा और पुलिस की मौजूदगी नहीं देखी गई।

 ऐसा तभी क्यों हुआ जब जेएनयू और जामिया से वामपंथी कार्यकर्ताओं ने रामजस कॉलेज में आकर दखल दिया।

 दरअसल इन संघर्षों और हंगामों का कारण विश्वविद्यालयों में बदलता वैचारिक शक्ति-संतुलन है जो अभी तक नेहरूवादी और वामपंथियों के पक्ष में झुका हुआ था।

 विश्वविद्यालयों, अकादमिक और साहित्यिक क्षेत्र में इनका दबदबा हुआ करता था।

 क्या पढ़ाया जाएगा, क्या बोला जाएगा और किसकी कहां नियुक्ति होगी, यह सब इनकी मर्जी से तय होता था।

 इनके द्वारा कहा गया शब्द आखिरी सच माना जाता था, क्योंकि कोई दूसरी आवाज नहीं थी और न ही उभरने दी जाती थी, लेकिन पिछले कुछ वर्षों में स्थिति बदल रही है।

 अपने आप को बुद्धिजीवी कहने वाले इस वर्ग की बात का वजन कम होता जा रहा है।

 समाज में शिक्षा के प्रचार-प्रसार और इंटरनेट एवं सोशल मीडिया ने सूचना और ज्ञान को पहले से ज्यादा लोकतांत्रिक बना दिया है।

 आज की जनता नेहरूवादी और समाजवादी विचारों को तर्क के तराज़ू पर तौल रही है और उन्हें खोखला पा रही है।

जैसे देश का राजनीतिक और वैचारिक परिदृश्य दक्षिणपंथ की तरफ तेजी से झुक रहा है वैसे ही विश्वविद्यालयों का भी।

 यही वामपंथियों को पच नहीं रहा।

 अब तो जेएनयू तक में ऐसा नहीं सकता कि कोई रोमिला थापर, बिपिन चंद्रा या निवेदिता मेनन कुछ भी कह दें और उसे क्लास रूम के अंदर और बाहर चुनौती न मिले।

 ऐसा ही छात्र राजनीति में भी परिलक्षित हो रहा है।

 2003 में एबीवीपी के देश भर में 11 लाख सदस्य थे, जबकि आज करीब 32 लाख सदस्यों के साथ यह दुनिया का सबसे बड़ा छात्र संगठन बन गया है।

 आश्चर्य यह है कि यह बढ़त गैर परंपरागत इलाकों से आ रही है।

 जैसे कि कर्नाटक जहां 2014 के बाद 5.8 लाख छात्र एबीवीपी में शामिल हुए।

 2016-17 में एबीवीपी ने 1116 चुनाव लड़े और 849 में जीत हासिल की।

 आज एबीवीपी की देश के 35,000 में से 20,000 कॉलेजों में उपस्थिति है, जबकि कांग्रेस और वामपंथी छात्र संगठन दिल्ली विश्वविद्यालय और जेएनयू जैसे अपने गढ़ में भी सिकुड़ते जा रहे हैं।

 अब उनकी उपस्थिति टीवी चैनल के पर्दे पर ज्यादा दिखती है।

 जेएनयू में पिछले साल छात्रसंघ चुनाव में एबीवीपी की निश्चित जीत को रोकने के लिए सारी वामपंथी पार्टियों को महागठबंधन बनाना पड़ा था।

 इसके बावजूद वोट शेयर के हिसाब से एबीवीपी आज जेएनयू की सबसे बड़ा छात्र संगठन है।

जाहिर है कि जब गिरती हुई और उभरती हुई ताकतें टकराती हैं तो चिंगारियां तो उत्पन्न होती ही हैं।

 इन चिंगारियों को आज हर कुछ महीनों के अंतराल पर देखा जा सकता है।

 अखबारों में हर समय केरल में एबीवीपी के किसी सदस्य की वामपंथी पार्टी के कार्यकर्ता द्वारा हत्या की खबरें छपती रहती हैं।

 केरल में एबीवीपी और आरएसएस का विस्तार अप्रत्याशित है।

 वहां पर मुख्यत: दलित और पिछड़ी जातियां बड़े पैमाने पर वामपंथी खेमा छोड़कर संघ-भाजपा खेमे में आ रही हैं।

 इससे बौखलाए वामपंथी संगठन हर दिन और अधिक हिंसक होती जा रहे हैं।

 वामपंथी संगठन कभी रोहित वेमुला, कभी नजीब अहमद तो कभी किसी और मुद्दे में एबीवीपी को घसीटकर राष्ट्रीय मुद्दा बनाने की नीति अपनाए हुए हैं ताकि उसकी बढ़त को रोका जा सके।

 दूसरी ओर एबीवीपी ने इन सबको राष्ट्रवाद के मुद्दे पर जबरदस्त तरीके से घेरा हुआ है।

 यह सर्वविदित है कि वामपंथी कभी भी एकीकृत भारत के समर्थन में नहीं रहे।

 जेएनयू या अपने अन्य गढ़ों में भारत विरोधी नारे या कश्मीर, मणिपुर अथवा बस्तर की आजादी के नारे बिल्कुल नए नहीं हैं।

 अंतर बस इतना है कि आज इन नारों का सशक्त विरोध करने वाला संगठन भी मौजूद है।

 अब मीडिया भी इन नारों और उन्हें लगाने वालों के विचारों को देश से परिचित कराने का काम कर रहा है।

 वामपंथी संगठन और बुद्धिजीवी आलोचना से बचने के लिए यह आड़ ले रहे हैं कि वे तो भुखमरी, जातिवाद और गरीबी से आजादी की बात कर रहे हैं, लेकिन इस पर गौर करें कि वामपंथी विचारधारा के अनुसार भुखमरी, गरीबी आदि से आजादी तभी मिल सकती है जब भारत का अस्तित्व खत्म हो जाए।

 उनकी समझ से भारत का अस्तित्व ही दमनकारी है और उसी ने कश्मीरी, तमिल, आदिवासियों और अन्य राष्ट्रीयताओं को ‘गुलाम’ बना रखा है।

 यह भी ध्यान रहे कि वामपंथी न सिर्फ पाकिस्तान बनाने के सबसे बड़े समर्थक थे, बल्कि उन्होंने भारत को करीब 30 हिस्सों में विभाजित करने की भी वकालत की थी।

 रामजस कॉलेज में भी वे कुछ ऐसी ही वकालत कर रहे थे।

 लेखक दिल्ली विश्वविद्यालय में असिस्टेंट प्रोफेसर हैं ।

सौजन्य- दैनिक जागरण।

