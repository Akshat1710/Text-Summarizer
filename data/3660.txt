नाजुक दौर में बस्तर, कहीं देर न हो जाए (शुभ्रांशु चौधरी) (पत्रिका)।

अनादिकाल से दंडकारण्य में आदिवासियों ने प्रकृति से ऐसा तालमेल बैठाया कि जल-जंगल-जमीन के मुद्दों पर कोई तनातनी नहीं थी।

 साढ़े तीन दशक से जंगलों में गूंजती बंदूकों ने सुख-चैन को हर लिया।

 बस्तर में नक्सलवाद और सरकारी शिकंजे के बीच फंसे आदिवासियों को एक बेहतर माहौल देने की जरूरत है, जल्द।

बस्तर इस समय अत्यंत नाजुक दौर से गुजर रहा है।

 वहां अभी दो महत्वपूर्ण घटनाएं हो रही हैं।

 एक वहां कुछ आत्मसमर्पण हो रहे है और दूसरा मानव अधिकार हनन की कई सारी घटनाएं।

 पिछले हफ्ते मानव अधिकार आयोग ने यह पुष्टि की कि वहां पुलिस ने 16 आदिवासी महिलाओं से दुष्कर्म किया था।

 आयोग ने सरकार से इस विषय पर कार्रवाई का आग्रह किया है और उन महिलाओं को कुछ क्षतिपूर्ति देने का भी आदेश दिया है।

बस्तर में आत्मसमर्पण बहुत वर्षों से हो रहे हैं।

 ध्यान देने योग्य बात यह है कि आदिवासी नक्सलियों का आत्मसमर्पण बस्तर में पहली बार हो रहा है।

 इससे पहले सिर्फ तेलुगु, बंगाली और बिहारी नक्सलियों ने आत्मसमर्पण किया था, किसी आदिवासी ने नहीं।

 नक्सली उनकी भाषा में इस क्षेत्र को दंडकारण्य कहते हैं और अपनेमुख्यमंत्री को वे सचिव कहते हैं।

 अतीत में नक्सलियों के दंडकारण्य के एक सचिव लच्छन्ना भी आत्मसमर्पण कर चुके हैं ।

सभी को पता है कि बस्तर में इन दिनों हो रहे आत्मसमर्पणों में अधिकतर फर्जी हैं और इसके पीछे उन्हीं अधिकारियों का हाथ है जो तमाम मानव अधिकार हनन की घटनाएं भी करवा रहे हैं।

 इन अधिकारियों पर उन लोगों का वरदहस्त है जिन लोगों को हमने इस देश में शांति और समृद्धि लाने का जिम्मा दिया है।

 यदि इन आत्मसमर्पणों में से एक छोटा सा प्रतिशत भी सही है, जो कि है तो वह एक महत्वपूर्ण घटना है जिस पर विशेष ध्यान दिया जाना चाहिए।

नक्सली, दंडकारण्य में वर्ष 1980 में आए और सन् 90 तक उनसे लगभग कोई आदिवासी नहीं जुड़ा।

 नक्सलियों ने 7 लोगों के 7 दल वर्ष 1980 में दंडकारण्य भेजे थे वर्ष 1990 तक उनकी संख्या 25 ही रह गई थी पर वर्ष 1990 में वही विचारधारा इस इलाके में राज कर रही थी जो आज दिल्ली में नीति निर्धारण कर रही है ।

 उन्होंने एक योजना बनाई जन जागरण अभियान की जिसके तहत उन लोगों की पिटाई करनी थी जिन्होंने किसी भी तरह से नक्सलियों की मदद की थी।

जन जागरण अभियान ने आदिवासियों के लिए ‘फेंस-सिटिंग’ का विकल्प खत्म कर दिया था जिसे आदिवासी अक्सर लंबे समय तक बड़े चाव से करता है।

 उस समय दूर दराज के जंगलों में रहने वाले आदिवासियों के लिए नक्सली बेहतर विकल्प थे।

 वर्ष 1990 के बाद आदिवासी धीरे-धीरे नक्सलियों से जुड़ते गए और आज उनकी पैदल सेना के अधिकतर सिपाही आदिवासी ही हैं जिन्होंने अब तक उन्हें धोखा नहीं दिया है।

 सड़क के किनारे रहने वाला उपरेले वर्ग का अल्पसंख्यक हिंदी बोलने वाला मतलबी आदिवासी हमेशा सरकार के साथ था और आज भी है।

इस वर्ग की मदद से ही जन जागरण की विचारधारा वालों ने दिल्ली में आते ही सलवा जुडूम के नाम से उसका दूसरा वर्जन शुरू किया था और अब वे सोचते हैं कि डंडे के बल से ही बस्तर को शांत करा लिया जाएगा।

 जैसा संभवत: पंजाब और दुनिया के कई और हिस्सों में हुआ होगा।

 लेकिन आदिवासी थोड़े अलग प्राणी है।

 निचले वर्ग का मूल आदिवासी कभी किसी से जल्दी नहीं जुड़ता है और जब जुड़ता है तो वह जल्दी छोड़ भी नहीं देता।

 वह ‘बैड कंडक्टर’ है जो जल्दी गरम नहीं होता।

 मूल आदिवासी समाज एक सामूहिक समाज है वहां वैयक्तिकता का कम महत्व है।

सड़क से दूर रहने वाले मूल आदिवासी समाज में आज भी सामूहिकता हर जगह देखने को मिलती है।

 वहां आज भी लोग साथ नाचते हैं ।

 वहां गोटुल या उनके शाम के क्लब हाउस में कोई दर्शक नहीं होता।

 लोग साथ ही गाते हैं, हर कोई नाचता है।

 वहां समाज की सामूहिक चेतना ही यह तय करती है कि नक्सली अच्छे लोग हैं या बुरे और उनसे जुडऩा चाहिए या नहीं और इन चीजों में समय लगता है ।

 2005 के बाद हुए सलवा जुडूम के वीभत्स प्रयोग के समय भी सिर्फ एक आदिवासी बंदूकधारी नक्सली ने पाला बदला था।

 वर्ष 2010 के बाद से एक से कहीं अधिक आदिवासी नक्सलियों ने आत्मसमर्पण किया है।

इसे गंभीरता से समझने की जरूरत है।

 मेरी समझ यह बताती है कि आदिवासी समाज की सामूहिक चेतना अब यह संदेश भेज रहा है कि अब हमारा नक्सलियों से नाता तोडऩेे का समय आ गया है।

 इस संदेश को समझकर इस समय का उपयोग समझदार राजनेता कर सकते हैं जिससे पूरे आदिवासी समाज को मुख्यधारा से जोड़ा जा सकता है।

 लेकिन हम तो आदिवासियों की ओर मित्रता का हाथ बढ़ाने की बजाय दुष्कर्म कर रहे हैं।

 दुष्कर्मियों को कोई सजा भी नहीं दे रहे।

 ऐसे अपराधी खुलआम घूम रहे हैं।

 जब आदिवासी नहीं चाहेगा तो नक्सली बस्तर में अधिक दिन नहीं रह पाएंगे।

 लेकिन आदिवासी के पास दूसरा विकल्प क्या है।

यह एक ऐतिहासिक मौका है जब आदिवासी समाज नक्सली नेतृत्व को यह कहना चाहता है कि आप अच्छे लोग हैं, आपने हमारी बहुत मदद की, आपने जंगल से फारेस्ट गार्ड को भगाया, पटवारी, व्यापारी और पुलिस के आतंक से हमें मुक्ति दिलाई पर आपका रास्ता कहीं किसी मंजिल की ओर जाता नहीं दिखता, आपके सपनों के पंख नहीं है ऐसा लग रहा है ।

 काश, हमारे देश में भी दिल और दिमाग से चलने वालों का राज होता।

, सौजन्य – पत्रिका।

