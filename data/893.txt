पाकिस्तान की पैंतरेबाजी  ( दैनिक जागरण )।

पेरिस में जलवायु परिवर्तन सम्मेलन के दौरान प्रधानमंत्री नरेंद्र मोदी की पाकिस्तानी प्रधानमंत्री नवाज शरीफ से संक्षिप्त बैठक की प्रकृति को लेकर काफी कुछ अनुमान लगाया जा रहा है।

 इस संक्षिप्त बातचीत के विषय को लेकर दोनों में से किसी पक्ष ने कुछ भी खुलासा नहीं किया है, लेकिन शरीफ ने संकेत दिया है कि द्विपक्षीय संबंधों को आगे ले जाने की प्रक्रिया पर बातचीत हुई।

 इससे पहले ब्रिटिश प्रधानमंत्री डेविड कैमरन के साथ बैठक के बाद नवाज शरीफ ने माल्टा में कहा था कि उनका देश बिना शर्त भारत के साथ बातचीत शुरू करने का इच्छुक है।

 माल्टा में की गई टिप्पणी का अर्थ क्या यह है कि पाकिस्तान ने अपना यह रुख बदल दिया है कि भारत के साथ किसी भी तरह की बातचीत में जम्मू-कश्मीर का मुद्दा शामिल होगा।

 क्या इसका मतलब यह है कि पाकिस्तान भारत के साथ सचमुच अच्छे रिश्ते चाहता है और वह आतंकवाद को बढ़ावा देने का रवैया छोड़ने का इच्छुक है।

, प्रधानमंत्री मोदी ने इस साल जुलाई में उफा, रूस में एससीओ बैठक के वक्त शरीफ से बैठक की थी।

 ऐसा पाकिस्तान के साथ अच्छे और शांतिपूर्ण संबंधों की मोदी की इच्छा के क्रम में था।

 उन्होंने यही रुख तब भी दिखाया था जब उन्होंने मई, 2014 में अपने शपथ ग्रहण समारोह में शरीफ को आमंत्रित किया था।

 उस वक्त दोनों प्रधानमंत्रियों ने तय किया था कि बातचीत जारी रखने के तरीके खोजने के लिए भारत और पाकिस्तान के विदेश सचिव मिलेंगे।

 मोदी ने पाकिस्तान के साथ अच्छे संबंधों के लिए एक बार फिर प्रयास किया जब उन्होंने इस साल मार्च में विदेश सचिव जयशंकर को इस्लामाबाद भेजा।

 इस तरह एक साल से थोड़े ज्यादा दिनों में उफा बैठक तीसरी कोशिश थी।

 और क्या अब यह चौथा प्रयास हुआ है।

, मोदी और नवाज शरीफ ने उफा में तय किया था कि दोनों देशों के राष्ट्रीय सुरक्षा सलाहकार (एनएसए) आतंकवाद के सभी पहलुओं पर बातचीत करेंगे।

 यह संयुक्त बयान में मुख्य बात थी।

 चूंकि संयुक्त बयान में कश्मीर का खास तौर से उल्लेख नहीं किया गया था इसलिए नवाज शरीफ ने इस्लामाबाद लौटने पर खासी आलोचना ङोली थी।

 खास तौर पर सेना में गुस्सा था।

 वह संतुष्ट नहीं थी कि संयुक्त बयान ने दोनों देशों के बीच शांति के लिए काम करने और उनके बीच सभी मुद्दे निपटाने की बातें कीं।

, राष्ट्रीय सुरक्षा सलाहकार अजीत डोवाल ने पाकिस्तानी सुरक्षा सलाहकार सरताज अजीज को अगस्त में दिल्ली में बातचीत के लिए आमंत्रित किया।

 निमंत्रण तो स्वीकार कर लिया गया, लेकिन पाकिस्तान ने इस बात पर जोर दिया कि आतंकवाद पर बातचीत के साथ इस पर भी वार्ता होनी चाहिए कि बातचीत की प्रक्रिया कैसे बढ़ाई जाए और यह भी कि अजीज कश्मीर मुद्दा भी उठाएंगे।

 भारत ने सही ही यह कहा कि एनएसए स्तर की बातचीत सिर्फ आतंकवाद पर सीमित रहेगी।

 इसके अलावा पाकिस्तान ने जोर दिया कि अजीज अपनी यात्र के दौरान हुर्रियत नेताओं से मिलेंगे।

 यह मोदी सरकार के रुख के खिलाफ था हालांकि इस मामले में कई अवसरों पर छूट भी दी गई है।

 आखिरकार अजीज की यात्र रद हो गई और इसके लिए पाकिस्तान ही जिम्मेदार था।

, उफा बैठक में बातचीत जारी रखने का फैसला हुआ था और नवाज शरीफ चाहते कि बातचीत की प्रक्रिया शुरू हो तो सिर्फ अपने एनएसए को डोवाल से मिलने दिल्ली भेज देते।

 मोदी ने उस समय भी लचीलापन दिखाया जब उन्होंने संकेत दिया कि दोनों एनएसए न्यूयार्क में मिल सकते हैं।

 दोनों एनएसए अपने-अपने प्रधानमंत्री के साथ सितंबर में न्यूयार्क में हुए संयुक्त राष्ट्र सम्मेलन में भाग लेने गए थे।

 इस तरह की बातचीत के लिए पाकिस्तान ने मना कर दिया, क्योंकि वह बातचीत आतंकवाद से आगे ले जाना चाहता था।

 यह दिखाता है कि लचीलेपन की नीति का परिणाम नहीं निकलता।

, अब नवाज शरीफ का माल्टा में दिया यह बयान पाकिस्तान के रवैये में किसी बदलाव का संकेत नहीं है कि बातचीत बिना किसी शर्त होनी चाहिए, बल्कि यह उफा में लिए गए फैसले को फिर त्याग देने की इच्छा है।

 दूसरे शब्दों में, पाकिस्तानी प्रधानमंत्री कह रहे हैं कि भारत इस बात पर जोर न दे कि एनएसए सिर्फ आतंकवाद पर बातचीत के लिए मिलें।

 अगर नवाज शरीफ सचमुच गंभीर हैं तो उन्हें सिर्फ यह करना है कि पाकिस्तान घोषणा कर दे कि उफा के संयुक्त बयान के अनुरूप डोवाल से आतंकवाद पर बातचीत के लिए पाकिस्तान के एनएसए दिल्ली जाएंगे।

 इसके अलावा पाकिस्तान के रवैये से इस बात का कोई संकेत नहीं है कि वह आतंकवाद को बढ़ावा देना छोड़ देगा या वह हर मौके पर कश्मीर मुद्दा उठाने के तरीके में बदलाव लाएगा।

, इसलिए नवाज शरीफ की माल्टा की टिप्पणियों को गंभीरता से लेने की जरूरत नहीं है और मोदी को इस बात पर जोर देने की जरूरत है कि उफा में किए गए वादों पर पूरी तरह से टिका रहा जाए।

 लचीला रुख सिर्फ पाकिस्तानी सेना के इस विचार को मजबूत करता है कि चाहे जितने भी आतंकी हमले हों, भारत हर दिन बातचीत शुरू कर देता है।

 भारत की नीति इस विचार को मजबूत करने वाली नहीं, बल्कि बदलने वाली होनी चाहिए।

 भारत ने बातचीत को लेकर कभी हां, कभी ना वाला जो रवैया अपनाया है, दुर्भाग्यवश उसका पहले भी कोई सकारात्मक परिणाम नहीं निकला है।

 अब दृढ़ता दिखाने की जरूरत है।

, वह दृढ़ता विदेश मंत्री सुषमा स्वराज ने दिखाई थी जब भारत ने संयुक्त राष्ट्र आमसभा में नवाज शरीफ द्वारा दिए गए चार सूत्री प्रस्ताव को ठुकरा दिया था।

 नवाज शरीफ ने प्रस्ताव किया था कि भारत और पाकिस्तान को नियंत्रण रेखा पर गोलीबारी रोकनी चाहिए, 2003 में किए गए युद्ध विराम समझौते को औपचारिक रूप देना चाहिए, संयुक्त राष्ट्र निगरानी समूह को कश्मीर में निगाह रखने के लिए कहना चाहिए और किसी बल का उपयोग न करने का समझौता करना चाहिए तथा सियाचिन से सेनाएं वापस कर लेनी चाहिए।

 यह कुछ नहीं, सिर्फ शोर मचाने का उपक्रम था।

 सुषमा स्वराज ने सही ही कहा कि सिर्फ एक बिंदु की जरूरत है-पाकिस्तान आतंकवाद त्याग दे और बातचीत करना शुरू करे।

, पाकिस्तान के साथ बातचीत शुरू करने के लिए मोदी पर प्रमुख शक्तियों, खास तौर से अमेरिका की तरफ से काफी दबाव पड़ेगा।

 ऐसा इसलिए है, क्योंकि उनके हितों की मांग है कि भारत पाकिस्तानी आतंकवाद का कड़ाई से उत्तर न दे।

 भारत के लोगों की जान जाने से उन्हें कोई मतलब नहीं है।

 भारत के लचीले रवैये ने भी यह भाव बनाया है कि भारत को दबाया जा सकता है।

 जब मूलभूत सुरक्षा हितों की रक्षा करने की बात हो तो कठोरता सही नीति है।

 इसलिए यह बहुत ही महत्वपूर्ण है कि भारत इस बात पर जोर दे कि बातचीत की प्रक्रिया शुरू करने के लिए पाकिस्तान को उफा के संयुक्त बयान पर पूरी तरह टिके रहना होगा और हुर्रियत नेताओं से नहीं मिलना होगा।

,  , सौजन्य :- दैनिक जागरण ,4.12.2015 ,विवेक काटजू  (विदेश मंत्रलय में पाकिस्तान डेस्क के प्रमुख रहे लेखक कूटनीतिक मामलों के विशेषज्ञ हैं)।

