हो जाइए तैयार (दैनिक जागरण)।

अब पंजाब की जनता को तैयार होना है।

 चार फरवरी यानी कल के लिए।

 लोकतंत्र के महायज्ञ में आपकी आहुति का पंजाब को इंतजार है।

 करीब एक माह तक सियासी पार्टियों ने खूब ढोल पीटे, खूब आपके घर-द्वार के चक्कर काटे, कई लुभावने वादे किए।

 आपने सबको सुना, देखा।

 परखा भी है ही।

 इस बार कई मायनों में विधानसभा चुनाव अलग है।

 परंपरागत प्रतिद्वंद्वियों- कांग्रेस और अकाली दल- भाजपा गठबंधन के अलावा आम आदमी पार्टी ने ताल ठोंक कर मुकाबले को तिकोना बनाया है।

 इस बार प्रचार में नारों व आरोपों-प्रत्यारोपों के शोर में मुद्दे दबे-दबे से रहे।

 तल्खी काफी रही।

 प्रचार का शोर अब थम चुका है लेकिन अब पंजाब के सुधि मतदाता को तय करना है कि उसने प्रचार, मुद्दों, प्रदर्शन (परफार्मेस) के आधार पर किसे बेहतर माना है।

 सीमा राज्य पंजाब की परिस्थितियां अन्य राज्यों से अलग है।

 यहां के मुद्दे भी कुछ अलग हैं।

 पूरे देश को हरित क्रांति की राह दिखाने वाले राज्य में आज कई चुनौतियां है।

 एक काला दौर बीता है जिसकी याद से भी हर पंजाबी सिहर उठता है।

 राज्य के उद्योग, कृषि को जो सरकार आगे बढ़ाए, वह सरकार चाहिए।

 नशे, बेरोजगारी जैसी समस्याओं का हल करने की इच्छाशक्ति व क्षमता रखने वाली सरकार चाहिए।

 पंजाब को स्थायी सरकार चाहिए।

 पंजाब के लोग पूरे विश्व में अपनी सूझ-बूझ व विवेक के लिए जाने जाते हैं।

 इसलिए यह भी अपेक्षा की जाती है कि वे वोट का इस्तेमाल जरूर करेंगे।

 अपनी इस जिम्मेदारी को जरूर समङोंगे।

 यही नहीं, सोच-विचार कर वोट देंगे।

 सभी को परखना, अपनी अपेक्षाओं-उम्मीदों की कसौटी पर तोलना जरूरी है और राज्य हित में जो दल बेहतर लगे उसे मौका देना चाहिए।

 इस बार चुनाव आयोग व कई संस्थानों, संस्थाओं ने मतदाताओं को जागरूक करने के लिए काफी प्रयास किए हैं।

 लोगों ने भी अदभुत दिलचस्पी दिखाई है।

 दैनिक जागरण द्वारा मतदाता जागरूकता के लिए बनाई गई मानव श्रृंखला इसका उदाहरण है जिसमें एक लाख से ज्यादा लोगों ने हिस्सा लिया।

 एक कीर्तिमान स्थापित किया।

 अब वक्त आ गया है एक और रिकार्ड बनाने का।

 कल आपको वोट डालने जरूर जाना है।

 केवल स्वयं ही नहीं, बल्कि अपने दोस्तों, परिचितों व परिजनों को भी साथ ले जाना है।

 याद रखिएगा आपका एक मत बहुत महत्वपूर्ण है।

 यह पंजाब के विकास के लिए , पंजाब की उन्नति के लिए, पंजाब के सुनहरे भविष्य के लिए आपका योगदान होगा।

 आपको पंजाब के प्रति अपना फर्ज अदा करना है।

 इसमें पंजाब की, देश की , आपकी ..सभी की भलाई है।

स्थानीय संपादकीय- पंजाब।

सौजन्य- दैनिक जागरण।

