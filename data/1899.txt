अब राहुल को जनवेदना का जादू चलने का इंतजार (दैनिक भास्कर)।

राजनीति में नारों का बड़ा महत्व होता है और हमारे लोकतंत्र में विपक्ष के लिए यह एक सकारात्मक संकेत है कि कांग्रेस ने पांच राज्यों के विधानसभा चुनावों को लक्ष्य करते हुए मोदी सरकार के विरुद्ध कोई नारा गढ़ने की कोशिश की है।

राहुल गांधी ने कांग्रेस के ‘जनवेदना सम्मेलन’ के माध्यम से मोदी सरकार पर हमला भी बोला है और जनता से अपने भावुक तार जोड़ने की कोशिश भी की है।

 देखना यह है कि मोदी के लच्छेदार भाषणों के आगे राहुल गांधी का जादू कितना चल पाता है।

 रोचक यह है कि कांग्रेस ने इस सम्मेलन में ढाई साल में बढ़ी जनता की तकलीफें उजागर करने के लिए कविता भी पेश की है, जिसमें सरकार की तमाम नीतियों की आलोचना के साथ एक मार्मिक पंक्ति है, ‘वेदना ही शेष है अब हमारे पास में।

’ सवाल है कि यह वेदना जनता की है या कांग्रेस की।

 2014 के चुनाव में जनता ने कांग्रेस को जो वेदना दी है वह अभी भी कांग्रेस को साल रही है।

 इसलिए इस कविता में एक टीस कांग्रेस की सत्तारूढ़ दल के प्रति है तो दूसरी टीस पार्टी की उस नेतृत्व को लेकर भी है जो उसे जनता से कनेक्ट करने की बजाय दूर लेता गया है।

 फिर भी इनकार नहीं किया जा सकता कि जब जनता किसी पार्टी और नेतृत्व से बहुत दुखी हो जाती है तो वह वैकल्पिक नेतृत्व और नारे की तलाश करती है।

 यूपीए केे कार्यकाल में जब जनता भ्रष्टाचार से निराश हुई तो उसने अच्छे दिनों का नारा देने वाले नरेंद्र मोदी को स्पष्ट बहुमत देकर प्रधानमंत्री बना दिया।

 वह मोदी से कितना खुश और निराश है इसका फैसला एक हद तक विधानसभा चुनावों में हो जाएगा।

हालांकि, राहुल गांधी ने जिन मुद्‌दों को उठाया है वे जनता की नजर में दर्ज हो रहे हैं।

 इसीलिए जनवेदना की कविता की पहली पंक्ति -ढाई साल बीत गया बस झूठी आस में- सुनने के साथ रघुवीर सहाय की पंक्तियां, ‘बीस बरस बीत गया भरमे उपदेश में’ याद आ जाती हैं जो उन्होंने कांग्रेस शासन के आरंभिक वर्षों को लक्ष्य करके लिखी थीं।

 राहुल गांधी की इस दलील में भी दम है कि मोदी सरकार ने रामदेव और बोकिल जैसे होममेड अर्थशास्त्रियों की सलाह पर नोटबंदी का अपरिपक्व फैसला लागू किया।

 उनकी यह बात भी प्रतिध्ननित हो रही है कि सत्तर साल में न्यायपालिका और रिजर्व बैंक का जो सम्मान था वह चला गया है।

 सवाल यह है कि क्या जनता इन्हें सुनकर मोदी सरकार के बारे में कोई विपरीत राय बनाएगी।

, सौजन्य – दैनिक भास्कर।

