उम्मीदों का नया सत्र  (अमर उजाला)।

संसद का शीतकालीन सत्र गुरुवार से प्रारंभ हो चुका है।

 26 नवंबर से शुरू हुआ लोकसभा का यह छठा सत्र 23 दिसंबर तक चलेगा।

 पहले दो दिन संविधान पर प्रतिबद्धता जताने के लिए विशेष बैठक का आयोजन किया गया।

 शीतकालीन सत्र के दौरान विधायी कामकाज और विपक्ष के मुद्दों पर सहमति बनाने को लेकर हुई बैठकों में लगभग हर कोई सदन को सुचारू ढंग से चलाने का भरोसा दिला रहा है, लेकिन लोकसभा का बीता सत्र विपक्ष के इस दावे पर यकीन दिलाता नहीं दिखता।

, पिछला मानसून सत्र पिछले कई वर्षो के सर्वाधिक बुरे सत्रों में से एक रहा था।

 खासकर राज्यसभा के लिहाज से, जिसकी उत्पादकता महज 9 फीसद रही।

 केवल 2 फीसद सवालों के जवाब दिए जा सके और किसी भी जरूरी विधेयक पर मुहर नहीं लग सकी।

 लोकसभा के हिसाब से भी बीते पांचवें सत्र को देखें तो कुल 17 बैठकों में 47 घंटे विधायी काम हुआ, जबकि 34 घंटे हंगामे की भेंट चढ़ा दिए गए।

 ध्यान देने की बात यह कि चौथे सत्र की कुल 35 बैठकों में 242 घंटे काम हुआ था, जबकि महज 7 घंटे ही शोरशराबे से प्रभावित हुए थे।

 चौथे सत्र में जहां हमारे माननीयों ने करीब 55 घंटे अतिरिक्त बैठकर जरूरी कामकाज निपटाया था वहीं बीते पांचवें सत्र में केवल 5 घंटे अतिरिक्त बैठना ही जरूरी समझा गया।

 बीते पांचवें सत्र में कुल 10 विधेयक पेश हो सके, जबकि महज 6 विधेयक पारित।

 ललित मोदी और व्यापम को लेकर उठे सवालों पर पूरा सत्र बर्बाद कर दिया गया।

 लोकसभा अध्यक्ष के आदेश की अवहेलना हुई।

 संसदीय गरिमा को आए दिन शर्मसार होना पड़ा।

 लोकसभाध्यक्ष की अपील को हर दिन नजरअंदाज किया गया।

 नतीजतन स्पीकर को बेमन से 25 सांसदों को उनके गैरजिम्मेदार व्यवहार के कारण 5 बैठकों के लिए निलंबित करना पड़ा।

 विपक्ष खासकर कांग्रेस पार्टी के इस व्यवहार को लेकर बाकी दल भी निराश रहे।

 तर्क था कि एक दल की राजनीतिक लाइन का खामियाजा सदन में बाकी करीब 30 अन्य दल क्यों भुगतें।

 सवाल यह भी था कि किसी मंत्री या मुख्यमंत्री के कथित अनैतिक आचरण का विरोध करने के लिए संसदीय नियमों की धज्जियां उड़ाना कितना उचित है।

, बहरहाल अब स्थितियां बदल चुकी हैं।

 व्यापम या ललित मोदी विवाद अब विपक्ष भूल चुका है।

 विपक्ष के पास अब नए मुद्दे हैं, जिन्हें लेकर सरकार को घेरने की पुरजोर कोशिश होगी।

 असहिष्णुता और सम्मान वापसी की बहस यकीनन इस सत्र पर भी प्रभाव छोड़ेगी।

 आरक्षण का जिन्न भी बाहर आ सकता है।

 साथ ही राहुल गांधी द्वारा संघ की सिमी से की गई तुलना पर भी सरकार हमलावर हो सकती है।

 राहुल गांधी का नागरिकता विवाद और राबर्ट वाड्रा की संपति जांच विवाद भी कहीं व्यवधान का कारण ना बन जाएं।

 अलग-अलग मुद्दों पर नेताओं के विवादास्पद बयान शायद ही कोई माननीय संसद में उठाएं।

 इन सबसे इतर महंगाई पर चर्चा होनी तय है।

 प्याज, दाल के साथ-साथ चावल और टमाटर पर भी सरकार को घेरा जाएगा।

 सातवें वेतन आयोग की सिफारिश चर्चा का विषय बनेगी।

 पेरिस हमले के बाद आतंकवाद पर भी गंभीर चर्चा की उम्मीद होगी।

 हाल ही में आई ग्लोबल टेरर इंडेक्स के मुताबिक भारत आतंकवाद से दुनिया का छठा सबसे प्रभावित देश है।

 कोलेजियम पर आए अदालती आदेश के बाद संसद की सर्वोच्चता पर चर्चा की संभावना भी कहीं अधिक है।

 मामला विधायिका बनाम न्यायपालिका का जो है।

 इसके साथ ही सूखे से बदहाल किसानों का मुद्दा भी शायद चर्चा का विषय बन सके।

 कुल मिलाकर ऐसे ढेरों मुद्दें हैं जिन्हें लेकर तर्क-कुतर्क सामने आएंगें।

, इनके साथ ही कई महत्वपूर्ण विधेयक भी हैं जिन पर गंभीर चर्चा की उम्मीद की जानी चाहिए।

 वर्षो से लंबित वस्तु एवं सेवा कर यानी जीएसटी पर सबकी नजरें रहेंगी, जिसके लागू होने से जीडीपी में करीब दो फीसद की बढ़ोतरी का दावा है।

 यकीनन इससे भारतीय अर्थव्यवस्था को नई उर्जा मिलनी है।

 लेकिन इसका प्रस्ताव रखने वाली कांग्रेस ही अब इसके विरोध में है।

 जीएसटी पर सहमति बनाना सरकार के लिए बड़ी चुनौती होगी।

 हालांकि इसके आसार नजर आ रहे हैं।

 इसके साथ ही रियल एस्टेट से जुड़ा विधेयक भी अहम है जिससे उपभोक्ताओं को बड़ी राहत मिलनी है।

 व्हिसल ब्लोअर विधेयक भी अभी लंबित है, जो भ्रष्टाचार के खिलाफ आवाज उठाने वालों को शक्ति देता है।

 न्यायाधीशों के वेतन भत्ते और श्रम सुधार से जुड़े कुछ अन्य महत्वपूर्ण विधेयक भी सत्र के सामने लंबित हैं।

, वर्ष 1949 में 26 नवंबर को ही भारत के संविधान को अंगीकार किया गया था।

 इसे ध्यान में रखकर स्पीकर सुमित्र महाजन ने कुछ नई पहल की हैं।

 संसद भवन परिसर में एक प्रदर्शनी आयोजित की गई है, जिसके जरिए वर्तमान सांसदों को संविधान निर्माण से जुड़ी ऐतिहासिक जानकारियां प्राप्त होंगी।

 इसके साथ ही इस बार सत्र के शुरुआती दो दिन भारतीय संविधान पर चर्चा हो चुकी है।

 नवनिर्वाचित सांसदों के लिए लोकसभाध्यक्ष द्वारा पूर्व में भी उठाए गए कई कदमों के बीच यह भी एक अनूठी पहल है, जिसके माध्यम से उम्मीद जगती है कि सांसदों को अपनी जिम्मेदारियों का अहसास होगा।

 खासकर पहली बार चुनकर आए करीब 300 सांसदों को।

 आखिरकार संविधान को बेहतर बनाने की जिम्मेदारी भी इन्हीं सब के कंधे पर है।

 उम्मीद है कि व्यवधान को संसदीय अधिकार नहीं माना जाएगा।

 देशहित दलहित से ऊपर रहेगा और विकास व्यवधान से ऊपर।

 इस लिहाज से खुद को साबित करने का यह दबाव इस बार विपक्ष पर कहीं ज्यादा होगा।

 खासकर तब जबकि बिहार विधानसभा चुनाव के परिणाम के बाद संसद के बाधित होने की आंशका कहीं अधिक जताई जा रही है।

 ऐसे में देखना होगा कि शिवसेना की तल्खी और राज्यसभा में अल्पमत के बीच यह सत्र कितना सफल हो पाता है।

 वैसे गंभीर चर्चा करने का दावा करने वाले माननीयों को समझना होगा कि 20 बैठकों वाले इस सत्र में दो दिन संविधान पर चर्चा और तीन दिन निजी विधेयकों के लिए सुनिश्चित हैं।

 ऐसे में शेष बचे महज 15 दिन की सकारात्मक उत्पादकता की उम्मीद सबको है।

,  , सौजन्य :- दैनिक जागरण ,28.11.2015,अनुराग दीक्षित (लोकसभा टीवी में एंकर हैं)।

