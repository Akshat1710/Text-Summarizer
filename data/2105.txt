योजना का हश्र (दैनिक जागरण)।

झारखंड में केंद्रीय योजनाओं के प्रति अधिकारियों की संवेदनहीनता और सुस्ती अखरती है।

 इसका खामियाजा राज्य के लोगों को भुगतना पड़ता है।

 अधिकारियों की तंद्रा तब भंग होती है जब राशि सरेंडर होने की नौबत आ जाती है।

 ताजा उदाहरण विश्व बैंक संपोषित नीर निर्मल योजना की है।

 यह ग्रामीण क्षेत्रों में पेयजल आपूर्ति की व्यवस्था दुरुस्त करने के प्रयास के दावों और हकीकत की पोल खोलती है।

 छह जिलों में चल रही नीर निर्मल परियोजना की भौतिक और वित्तीय प्रगति राज्य सरकार की किरकिरी का कारण बन गई है।

 विश्व बैंक ने प्रोजेक्ट की धीमी गति को लेकर नाराजगी जताई है।

 इसे आधार बनाते हुए भारत सरकार के पेयजल एवं स्वच्छता मंत्रालय ने राज्य सरकार को कड़ा पत्र लिखा है।

 जिसमें जिक्र है कि अधिकारियों की सुस्ती परियोजना के फेल होने का बड़ा कारण है।

गौरतलब है कि विश्व बैंक संपोषित 900 करोड़ रुपये की योजना से राज्य के छह जिलों की 11 लाख की ग्रामीण आबादी को पेयजल सुविधा मुहैया कराना है।

 इस वर्ष अक्टूबर तक इस मद में महज 62 करोड़ रुपये ही खर्च किए जा सके हैं।

 जबकि 407 करोड़ रुपये खर्च किए जाने का लक्ष्य निर्धारित किया गया था।

 लक्ष्य के सापेक्ष उपलब्धि महज 15 फीसद है।

 पेयजल एवं स्वच्छता मंत्रालय के स्तर से की गई समीक्षा में झारखंड की प्रगति रिपोर्ट का यह आंकड़ा सामने आने के बाद अधिकारियों की क्षमता पर सवाल उठना लाजिमी है।

 केंद्र सरकार ने स्पष्ट कहा है कि राज्य में प्रोजेक्ट की भौतिक और वित्तीय उपलब्धि बहुत खराब है।

 विश्व बैंक ने प्रोजेक्ट की सुस्त गति को देखते हुए इसे 54 प्रतिशत की रेटिंग देते हुए असंतोषजनक करार दिया है।

 केंद्र सरकार ने नसीहत दी है कि इस प्रोजेक्ट को गंभीरता से लें।

 सवाल उठता है कि नीर निर्मल योजना के प्रति अधिकारी लापरवाह क्यों है।

 क्या इस योजना की प्रासंगिकता नहीं है या अधिकारी नहीं चाहते कि सुदूर इलाकों में लोगों को शुद्ध पेयजल मिले।

 हकीकत यह है कि राज्य के अधिकांश सुदूर इलाकों में शुद्ध पेयजल एक बड़ी समस्या है।

 लोग इसके अभाव में बीमारी की चपेट में आते हैं।

 कई इलाकों में चुंआ (बालू खोदकर पानी निकालने) ही पेयजल का एकमात्र विकल्प है।

 राज्य सरकार वर्षा जल संरक्षण के प्रति गंभीर है।

 झारखंड में भूगर्भ जल का स्तर नीचे जा रहा है।

 ऐसे में विकल्पों के साथ-साथ जल संरक्षण अति आवश्यक है।

 अधिकारियों को चाहिए कि वे ऐसी जन कल्याणकारी योजनाओं के प्रति गंभीरता बरतें और भरसक प्रयास करें कि निर्धारित समय अवधि के भीतर योजनाएं पूरी हो ताकि आमजन को उसका लाभ मिल सके।

 स्थानीय संपादकीय : झारखंड , सौजन्य – दैनिक जागरण, 05-12-2016।

