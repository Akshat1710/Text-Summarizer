व्यर्थ का विवाद (बिजनेस स्टैंडर्ड)।

इलेक्ट्रॉनिक वोटिंग मशीन (ईवीएम) को लेकर छिड़ा विवाद खत्म होने का नाम ही नहीं ले रहा।

 मुख्य न्यायाधीश जगदीश सिंह खेहड़ की अध्यक्षता वाला सर्वोच्च न्यायालय का पीठ शुक्रवार को ईवीएम से छेड़छाड़ संबंधी एक याचिका पर सुनवाई करेगा।

 बहुजन समाज पार्टी (बसपा), समाजवादी पार्टी (सपा) और आम आदमी पार्टी (आप) जैसे दल जिनको हालिया विधानसभा चुनाव में जबरदस्त हार का सामना करना पड़ा, वे इन चुनावों के नतीजों पर सवाल उठा रहे हैं।

 उनका दावा है कि निर्वाचन आयोग द्वारा इस्तेमाल में लाई जाने वाली ईवीएम से छेड़छाड़ की गई है।

 यहां तक कि कांग्रेस, जो पांच राज्यों में हुए चुनावों में से तीन में पहले स्थान पर रही, वह भी उनके सुर में सुर मिला रही है।

 बसपा की नेता मायावती जैसे कुछ नेता तो यह चुनौती तक दे रहे हैं कि भारतीय जनता पार्टी (भाजपा) उत्तर प्रदेश में मत पत्रों पर दोबारा चुनाव करा कर देख ले।

 माक्र्सवादी कम्युनिस्ट पार्टी (माकपा), तृणमूल कांग्रेस और राष्टï्रवादी कांग्रेस पार्टी (राकांपा) ने भी बसपा, सपा और कांग्रेस की इस मांग का समर्थन किया है कि सरकार वोटर वेरीफाइड पेपर ऑडिट ट्रेल (वीवीपीएटी) मशीनों का इस्तेमाल शुरू करे।

 ये मशीनें ईवीएम में डाले गए वोट का एक प्रिंट आउट निकालती हैं।

 ध्यान दें कि वर्ष 2014 के आम चुनाव में जीत से पहले भाजपा भी इन मशीनों पर सवाल उठाती थी।

निर्वाचन आयोग ने ईवीएम पर पूरा भरोसा जताया है और उस पर लगे तमाम आरोप सिरे से खारिज किए हैं लेकिन राजनीतिक हलकों में विरोध के सुर मंद नहीं पड़ रहे।

 एस वाई कुरैशी और एच एस ब्रह्मïा जैसे पूर्व निर्वाचन आयुक्तों ने भी ईवीएम की विश्वसनीयता पर हर संदेह को खारिज किया है।

 यूरोप के चार देशों में इन मशीनों पर लगा प्रतिबंध कानूनी है।

 उसका तकनीकी त्रुटि से कोई लेनादेना नहीं।

 बहरहाल, इस बात पर सहमति है कि ईवीएम का राजनीतिक विरोध बढऩे से चुनाव प्रक्रिया में जनता का विश्वास छीजेगा।

 ऐसे में सरकार और निर्वाचन आयोग को जल्द से जल्द वीवीपीएटी की व्यवस्था लागू करनी चाहिए।

 मुख्य निर्वाचन आयुक्त नसीम जैदी का मानना है कि वीवीपीएटी मशीन बड़ा बदलाव लाएंगी और मशीनों में मतदाता का विश्वास दो गुना-तीन गुना हो जाएगा।

वीवीपीएटी मशीनों की मांग भी नई नहीं है।

 सन 2013 में सर्वोच्च न्यायालय ने चुनाव आयोग को आदेश दिया था कि वह चरणबद्घ ढंग से ये मशीनें लाए।

 जवाब में चुनाव आयोग ने प्रतिबद्घता जताई थी कि 2019 के लोकसभा चुनाव से पहले यह व्यवस्था लागू कर दी जाएगी।

 चुनाव आयोग कानून मंत्रालय से लगातार 3,100 करोड़ रुपये के फंड की मांग करता रहा ताकि करीब 16 लाख वीवीपीएटी मशीन खरीदी जा सकें लेकिन उसे कोई जवाब नहीं मिला।

 जून 2014 और अक्टूबर 2016 के बीच चुनाव आयोग ने सरकार को इस संबंध में 10 पत्र लिखे।

 आखिरकार उसने प्रधानमंत्री नरेंद्र मोदी से हस्तक्षेप करने को कहा।

 हालांकि सरकार भी इस मशीन के निर्माण का ऑर्डर देने में ढिलाई बरतने की दोषी है क्योंकि निर्वाचन आयोग द्वारा सुझाई गई सरकारी कंपनियों की क्षमता सीमित है।

 निर्वाचन आयोग का मानना है कि यह काम निजी कंपनियों से नहीं कराया जाना चाहिए।

 अगर समय पर निर्णय ले लिया जाए तो सरकारी कंपनियां भी काम पूरा कर सकती हैं।

इस बीच निर्वाचन आयोग को सर्वोच्च न्यायालय से अवमानना के दो नोटिस भी मिल चुके हैं।

 आखिरकार जनवरी में आयोग ने सरकार से कहा कि अगर फरवरी तक इस संबंध में निर्णय नहीं लिया गया तो 2019 के आम चुनाव के लिए ये मशीनें उपलब्ध नहीं हो पाएंगी।

 जाहिर है हम तय समयसीमा से पहले ही परे जा चुके हैं क्योंकि जरूरत के मुताबिक मशीनें हासिल करने में कम से कम 30 माह का समय लगेगा।

 सरकार को जल्द से जल्द इनकी खरीद करनी चाहिए।

, सौजन्य- बिजनेस स्टैंडर्ड।

