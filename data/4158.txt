सरकार को फुर्सत नहीं (पत्रिका)।

कितने शर्म की बात है कि राष्ट्रीय राजमार्गों पर शराब नहीं बिकने का फैसला भी देश की सर्वोच्च अदालत को सुनाना पड़ रहा है।

 इसका सीधा मतलब तो यही निकलता है कि जनता के मतों से निर्वाचित सरकारों को ऐसे गंभीर विषयों पर विचार करने की कभी फुर्सत ही नहीं मिलती।

एक गैर सरकारी संगठन ने सुप्रीम कोर्ट में याचिका नहीं लगाई होती तो राजमार्गों पर शराब वैसे ही धड़ल्ले से बिकती रहती जैसे अब तक बिकती आ रही थी।

 देश में हर साल सड़क दुर्घटनाओं में हजारों लोगों की मौत होती है जिनमें अधिकांश मामले शराब पीकर गाड़ी चलाने के होते हैं।

बावजूद इसके सरकारों ने इस तरफ कभी ध्यान दिया ही नहीं।

 जब कभी रोक लगी भी तो अदालतों के हस्तक्षेप से ही।

 सुप्रीम कोर्ट का फैसला स्वागत योग्य है, लेकिन फैसले इससे भी आगे जाकर लेने होंगे।

राष्ट्रीय राजमार्गों पर शराब की बिक्री रोकने का फैसला सड़क दुर्घटनाएं रोकने का पहला कदम तो हो सकता है लेकिन नतीजा सिर्फ इतने से ही निकलने वाला नहीं है।

 शराब पीकर गाड़ी चलाने की लत वाले ड्राइवरों को राजमार्गों से शराब खरीदने की जरूरत नहीं।

वे तो शराब घर से ही लेकर चलेंगे।

 जरूरत प्रमुख मार्गों पर शराब पीकर गाड़ी चलाने वालों को दूसरे तरीकों से भी रोकने की है।

 मसलन शराब पीकर गाड़ी चलाते हुए पकड़े जाने वाले ड्राइवरों के लाइसेंस रद्द कर दिए जाएं ताकि दूसरे लोगों को नसीहत मिल सके।

बात इस पर भी ना बने तो ऐसे ड्राइवरों को हवालात की हवा खिलाने के भी नियम बनने चाहिए।

 राजमार्गों पर शराब की दुकानें और शराब के विज्ञापनों के होर्डिंग्स हटाने के साथ-साथ दूसरे उपायों पर अधिक ध्यान देना होगा।

 केंद्र के साथ-साथ तमाम राज्य सरकारों को भी इस मामले में अपनी जिम्मेदारी समझनी चाहिए।

समझना चाहिए कि सड़क दुर्घटनाओं को रोकने के लिए अदालतों को बीच में आना ही क्यों पड़े।

 अदालतों के बीच में आने का मतलब साफ है कि इस मामले पर सरकारें अपनी जिम्मेदारी निभाने में नाकाम साबित हो रही हैं।

, सौजन्य – पत्रिका।

