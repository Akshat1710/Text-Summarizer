नई आर्थिक राह की जरूरत (दैनिक जागरण)।

अमेरिकी अर्थव्यवस्था में तेजी और उत्साह का वातावरण बन रहा है।

 अमेरिका के केंद्रीय बैंक फेडरल रिजर्व बोर्ड अथवा ‘फेड’ ने हाल में ब्याज दरों में 0.25 प्रतिशत की वृद्धि की है।

 कहा है कि आने वाले वर्ष में तीन बार ब्याज दरों में वृद्धि किए जाने की संभावना है।

 ब्याज दर में वृद्धि से उद्यमियों एवं उपभोक्ताओं द्वारा ऋण लेना महंगा हो जाता है और अर्थव्यवस्था पर ब्रेक लगती है।

 फेड की नजर में अमेरिकी अर्थव्यवस्था द्रुत गति से चल रही है।

 इसे बुखार चढ़ने की संभावना है।

 इसे कुछ धीमा करने की जरूरत है।

 फेड के उपरोक्त आकलन की जड़ में अमेरिका में बेरोजगारी दर का न्यून होना है।

 हाल में वहां बेरोजगारी दर पिछले दस वर्ष के न्यूनतम 4.6 प्रतिशत पर आ गई है।

 इससे फेड ने अनुमान लगाया है कि अर्थव्यवस्था गतिमान है।

 मेरे आकलन में फेड का यह अनुमान संदिग्ध है।

 सच यह है कि अमेरिका में निराशा का वातावरण है।

 तमाम कर्मियों ने रोजगार ढूंढ़ना ही बंद कर दिया है।

 सक्षम श्रमिकों में केवल 63 प्रतिशत ही रोजगार ढूंढ़ रहे हैं।

 श्रमिकों के औसत वेतन में भी गिरावट आ रही है।

 बेरोजगारी की दर में गिरावट का कारण लोगों का रोजगार ढूंढ़ना बंद करना है।

 फेड के अनुमान के संदिग्ध होने का एक और कारण है।

 बीते समय में राष्ट्रपति बराक ओबामा ने स्वास्थ्य सेवाओं में भारी विस्तार किया था, जिसे ओबामा केयर के नाम से जाना जाता है।

 अमेरिकी सरकार के खर्च स्वास्थ्य के क्षेत्र बढ़े हैं।

 इस क्षेत्र में नए रोजगार भी उत्पन्न हुए हैं।

 ये रोजगार अमेरिकी सरकार के खर्चोें के कारण उत्पन्न हुए हैं, जैसे अपने यहां मनरेगा से, न कि अमेरिकी अर्थव्यवस्था की ताकत से।

 ओबामा केयर के कारण बुनियादी संरचना में सरकारी निवेश घटा है।

 मेरे रिश्तेदार अमेरिका में रहते हैं।

 उनका कहना है कि सड़कों में गड्ढे बन गए हैं जिनका रिपेयर नहीं हो रहा है।

 बुनियादी संरचना की इस खस्ता हालत से अमेरिकी अर्थव्यवस्था धीमी पड़ी है, परंतु ओबामा केयर के शोर में यह धीमापन नहीं दिखाई पड़ रहा है।

 नवनिर्वाचित राष्ट्रपति डोनाल्ड ट्रंप इस सत्यता को समझ रहे हैं।

 उन्होंने ओबामा केयर में कटौती करने एवं बुनियादी संरचना में निवेश बढ़ाने के संकेत दिए हैं, परंतु इससे संकट दूर नहीं होगा।

 अमेरिकी अर्थव्यवस्था कुएं और खाई के बीच में फंसी है।

 ओबामा केयर में खर्चा बढ़ाया जाता है तो सरकारी रोजगार बढ़ते हैं, परंतु वास्तविक आर्थिक गतिविधियां दबाव में आती हैं।

 बुनियादी संरचना में निवेश बढ़ाया जाएगा तो रोजगार घटेंगे यद्यपि आर्थिक गतिविधियों में सुधार होगा।

 रोजगार और ग्रोथ के बीच अमेरिकी घड़ी का पेंडुलम नाच रहा है।

 एक को साधा जाता है तो दूसरा संकट में आता है।

 अमेरिका के इस संकट का मूल कारण ग्लोबलाइजेशन है।

 ग्लोबलाइजेशन के अंतरगत बड़ी कंपनियों को पूरे विश्व में लाभ कमाने का अवसर मिला है, लेकिन इनके द्वारा आटोमैटिक मशीनों से उत्पादन किया जा रहा है इसलिए रोजगार कम उत्पन्न हुए हैं।

 जो थोड़े रोजगार उत्पन्न हुए हैं वे भी चीन तथा वियतनाम में।

 इसलिए ग्लोबलाइजेशन कंपनियों के लिए लाभप्रद और अमेरिकी जनता के लिए कष्टप्रद रहा है।

 यही कारण है कि ट्रंप बार-बार रोजगारों को वापस लाने की बात करते हैं।

 ट्रंप अपने इस नेक मंसूबे में सफल होंगे, इसमें संदेह है, क्योंकि मूल रूप से वैश्विक अर्थव्यवस्था में श्रम की जरूरत ही कम होती जा रही है।

 बहरहाल इतना जरूर है कि ट्रंप के कार्यकाल में अमेरिका ग्लोबलाइजेशन से पीछे हटेगा।

 ट्रंप का प्रयास रहेगा कि अमेरिकी बहुराष्ट्रीय कंपनियां अमेरिका में ही माल का उत्पादन करें और अमेरिका में ही रोजगार सृजन करें।

 फेड द्वारा ब्याज दरों में वृद्धि तथा अमेरिकी कंपनियों की घर वापसी-दोनों का ही भारत पर विपरीत प्रभाव पड़ेगा।

 फेड द्वारा ब्याज दर बढ़ाने से विदेशी निवेशकों की प्रवृत्ति बनेगी कि वे भारत से अपनी पूंजी को वापस अमेरिका में लाएं।

 अमेरिकी कंपनियों की घर वापसी से भारत में विदेशी निवेश प्रभावित होगा जैसे सिस्को सिस्टम द्वारा भारत में रिसर्च और उत्पादन कम किया जाएगा।

 अत: ग्लोबल अर्थव्यवस्था के घोड़े पर चढ़कर भारतीय घुड़सवार ज्यादा दूर नहीं जा सकेगा।

 इस वस्तुस्थिति का एक प्रमाण है कि नवंबर 2016 में भारत के निर्यातों में पिछले नवंबर की तुलना में 24 प्रतिशत की गिरावट आई है।

 दूसरा प्रमाण है कि नवंबर में भारत से 17 हजार करोड़ रुपये की विदेशी पूंजी का पलायन हुआ है।

 तीसरा प्रमाण है कि डॉलर के सामने रुपया टूट रहा है।

 नोटबंदी ने परिस्थिति को और दुष्कर बना दिया है।

 नोटबंदी से भारतीय नागरिकों का वित्तीय व्यवस्था पर भरोसा टूटा है।

 छोटे उद्योगों की कठिनाइयां बढ़ी हैं।

 जनता के हाथ में विद्यमान क्रय शक्ति सरकार के हाथ में पहुंच गई है।

 मेरा अनुमान है भविष्य में यह परिस्थिति और दुरूह हो जाएगी।

 सोवियत रूस के विघटन के समय लोगों का रूसी वित्त व्यवस्था पर इसी प्रकार भरोसा टूट गया था।

 आज रूस के लोग अपनी बचत को डॉलर और यूरो में रखते हैं।

 भ्रष्टाचारी घूस की रकम की डॉलर में मांग करते हैं।

 भारत में भी ऐसा ही वातावरण बनेगा।

 भारत सरकार और भारतीय उद्यमियों द्वारा रिजर्व बैंक पर दबाव बनाया जा रहा है कि ब्याज दरों में कटौती की जाए।

 तब भारतीय उद्यमों द्वारा ऋण लेकर निवेश करना लाभप्रद हो जाएगा, परंतु यह दोधारी तलवार होगी।

 ब्याज दरों में कटौती से भारतीय बांड मे निवेश करने वाले विदेशी निवेशकों के लाभांश घटेंगे।

 उनकी प्रवृत्ति भारत में बिकवाली करके पूंजी को वापस न्यूयार्क अथवा लंदन ले जाने की बनेगी।

 स्वदेशी निवेश बढ़ेगा तो विदेशी निवेश घटेगा।

 इस परिस्थिति में हमें अपनी नीतियों में बदलाव करना होगा।

 ग्लोबल अर्थव्यवस्था से पीछे हटना चाहिए।

 मेक इन इंडिया जैसी योजनाओं के मार्फत विदेशी पूंजी को आकर्षित करने के स्थान पर अपनी पूंजी को अनुकूल वातावरण उपलब्ध कराकर उसे बाहर जाने से रोकना चाहिए।

 नोटबंदी, बैंक लॉकर सीज करने अथवा बेनामी प्रापर्टी पर प्रहार करने से देश में प्रतिकूल वातावरण बनेगा और देश की पूंजी बाहर जाएगी।

 इन कदमों में जल्दबाजी से विपरीत परिस्थितियां बनेंगी।

 ये कदम धीरे-धीरे और व्यापारी वर्ग को विश्वास में लेकर उठाना चाहिए।

 टैक्स दरों में कटौती करने के साथ-साथ नीचे स्तर पर नौकरशाही के भ्रष्टाचार पर रोक लगानी चाहिए।

 दूसरे, ब्याज दरों पर ठंडे दिमाग से विचार करना चाहिए।

 ब्याज दर घटाने से विदेशी पूंजी बाहर जाएगी, जबकि स्वदेशी पूंजी का निवेश बढ़ेगा।

 अंतिम प्रभाव का आकलन करके कदम उठाना चाहिए।

 तीसरे, ग्लोबलाइजेशन पर पुनर्विचार करना चाहिए।

 निर्यात बढ़ाने के स्थान पर आयात कर बढ़ाने चाहिए।

 वर्तमान नीतियों पर चलते रहे तो संकट में पड़ेंगे।

  लेखक डॉ. भरत झुनझुनवाला, आर्थिक मामलों के विशेषज्ञ हैं और आइआइएम बेंगलुरू में प्रोफेसर रह चुके हैं ।

सौजन्य – दैनिक जागरण।

