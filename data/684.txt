सत्ता में बने रहने का मंत्र (दैनिक जागरण)।

2019 में केंद्र की सत्ता बरकरार रखने के लिए मोदी सरकार को संगठित क्षेत्र में रोजगार के सृजन पर सबसे अधिक ध्यान देना चाहिए।

 भारत सरीखे लोकतंत्र में राजनेताओं और अर्थशास्त्रियों को सबसे महत्वपूर्ण आर्थिक प्राथमिकता के रूप में जीडीपी में वृद्धि के बजाय संगठित क्षेत्र में नौकरियों के सृजन पर ध्यान देने की जरूरत है।

 एक लोकतंत्र में नीति निर्माताओं को ऐसी आर्थिक नीतियों को लागू करना होता है जिनसे न केवल आम जनता का कल्याण होता हो, बल्कि मौजूदा सरकार के अगले चुनाव में फिर से निर्वाचित होने की संभावना मजबूत होती हो।

 आखिरकार हम सब अपने पेशों में भी ऐसे उपायों के पक्षधर नहीं होंगे जो खुद हमारी नौकरियों को खतरे में डालने वाले हों।

 फिर हम राजनेताओं से यह उम्मीद क्यों नहीं रख सकते हैं कि वे ऐसी आर्थिक नीतियों का निर्माण नहीं करेंगे जो खुद उन्हें उनकी नौकरियों से वंचित करने वाली हों।

 जो भी हो, ऐसी आर्थिक नीतियों पर अमल में कोई खराबी नहीं जो आम जनता को फायदा पहुंचाने वाली हों और उसी समय मौजूदा सरकार को भी सत्ता में बनाए रखें।

 संगठित क्षेत्र में रोजगारों का सृजन भी एक ऐसा ही उपाय है, जहां अच्छा अर्थशास्त्र अच्छी राजनीति भी बन सकता है।

, जीडीपी में वृद्धि से मिलने वाले लाभ काफी विषम हो सकते हैं।

 अक्सर यह देखा जाता है कि इस तरह के विकास से धनी और संपन्न लोगों को सबसे अधिक फायदा होता है और गरीब लोग यह इंतजार ही करते रहते हैं कि जीडीपी में वृद्धि का कुछ न कुछ लाभ छनकर उन तक भी पहुंचेगा।

 संप्रग के पिछले एक दशक के शासन के दौरान यह देखा गया कि जब कोई सत्ता भ्रष्टाचार पर लगाम नहीं लगा पाती तो जीडीपी में वृद्धि से असंतुलित फायदे उभरते हैं।

 इससे सामान्य जनता के मन में यह भ्रम और आशंका भी उत्पन्न होती है कि मुक्त बाजार की नीतियों से उनके लिए कोई लाभ है भी या नहीं।

 इसके विपरीत संगठित क्षेत्र में रोजगार के सृजन से समाज के एक बड़े वर्ग को तत्काल लाभ प्राप्त होता है-खासकर गरीब आबादी को।

 आखिर यह एक तथ्य है कि एक अच्छी नौकरी सामाजिक और वित्तीय समावेशन का सबसे अच्छा रूप है।

 अगर किसी परिवार के एक व्यक्ति को संगठित क्षेत्र में रोजगार मिल जाता है तो उसके परिवार का स्वत: ही आर्थिक उत्थान हो जाता है और सत्ताधारी दल के प्रति उसके मन में भरोसा बढ़ जाता है।

 इसका असर अगले चुनाव में नजर आता है।

 इस प्रकार के कल्याणकारी कार्य से वोट बैंक तैयार करने का एक अच्छा उदाहरण पश्चिम बंगाल में माकपा द्वारा अपने शासन के शुरुआती दौर में भूमि सुधार के जरिये भूमिहीन परिवारों को लाभ पहुंचाना था।

, अगर रोजगार सृजन इस तरह किया जाता है कि मानवशक्ति के कौशल में वृद्धि हो तो यह रोजगार सृजन उत्पादक बन जाता है।

 इस स्थिति में रोजगार सृजन का लाभ जीडीपी में वृद्धि के रूप में सामने आता है।

 भारत सरीखी अर्थव्यवस्था में अभी भी आबादी का एक बड़ा हिस्सा यह विश्वास नहीं करता कि अन्य आर्थिक मॉडलों की तुलना में पूंजीवाद या मुक्त बाजारों की नीति पर अमल से पूरी आबादी का ज्यादा भला किया जा सकता है।

 इस सोच को देखते हुए यह और अधिक आवश्यक हो जाता है कि रोजगार के सृजन को जीडीपी में वृद्धि के एक उपकरण के रूप में देखा जाए, बजाय इसके कि जीडीपी में वृद्धि का लक्ष्य निर्धारित कर यह उम्मीद की जाए कि इससे कुछ न कुछ लाभ जरूरतमंद तबकों तक जरूर पहुंचेगा।

 संगठित क्षेत्र में रोजगार सृजन क्यों सरकार की प्राथमिकताओं में शीर्ष पर होना चाहिए, इसका एक दूसरा कारण भी है।

 अगले पंद्रह वर्षो में भारत की श्रमशक्ति में जो वृद्धि होनी है उसका लगभग आधा भाग 30 से 49 वर्ष की आयुवर्ग का होगा।

 जबकि चीन, कोरिया और अमेरिका में इस वर्ग की हिस्सेदारी घट रही होगी।

 इसका मतलब है कि हम अपनी सर्वाधिक उत्पादक मानवशक्ति का विस्तार कर रहे होंगे, जबकि कुछ सबसे अधिक विकसित और विकासशील देशों में यह शक्ति सिकुड़ रही होगी।

 यह स्थिति कुछ खतरे के साथ एक बहुत महत्वपूर्ण अवसर भी प्रदान करती है।

 अगर आबादी के इस लाभ का सही तरह रखरखाव किया जाए तो हम समावेशी विकास के अपने सपने को साकार कर सकते हैं।

 कारण यह है कि आर्थिक विकास को गति देने के लिए न केवल उत्पादक नौकरियां अत्यंत आवश्यक हैं, बल्कि एक अच्छी नौकरी किसी परिवार के सामाजिक और वित्तीय समावेशन का सबसे अच्छा रूप भी है।

 आबादी से जुड़ी पूंजी का सही तरह इस्तेमाल करने से अर्थव्यवस्था विकास के एक शानदार चक्र पर चल पड़ती है, जो समय के साथ बड़े पैमाने पर रोजगार के सृजन का अवसर उपलब्ध कराती है, आबादी की क्रय शक्ति बढ़ती है और खपत में वृद्धि होती है।

 चूंकि रोजगार से संबंधित प्रशिक्षण मानव पूंजी के निर्माण का सबसे आसान और सर्वाधिक व्यवहारिक तरीका है इसलिए सार्थक रोजगार सृजन दो तरह से लाभ पहुंचा सकता है।

 एक ओर जहां इससे कौशल के स्तर में वृद्धि के साथ समग्र उत्पादकता बढ़ती है तो दूसरी ओर कौशलयुक्त श्रम की जरूरतों को पूरा करने के लिए आवश्यक मानव पूंजी का निर्माण भी होता है।

 जाहिर है, संगठित क्षेत्र में रोजगार का सृजन आबादी के लाभ के समुचित इस्तेमाल में सहायक बनता है और जनसंख्या के बोझ साबित होने की चिंता अपने आप समाप्त हो जाती है।

, अगर जनसंख्या पूंजी का भरपूर लाभ उठाने के लिए समुचित कदम नहीं उठाए गए तो यह न केवल अवसर चूकने वाली बात होगी, बल्कि एक बड़ा खतरा भी खड़ा हो जाएगा।

 बेरोजगार युवा सामाजिक अशांति का कारण बन सकते हैं और वे नक्सली गतिविधियों का हिस्सा भी बन सकते हैं।

 बेरोजगार अथवा मामली नौकरी करने वाले युवाओं के अपराध में लिप्त होने की आशंका रहती है।

 सच यह है कि यह हमारी सामाजिक और नैतिक जिम्मेदारी है कि इस देश के युवाओं को अर्थपूर्ण रोजगार उपलब्ध कराया जाए।

 यह भारत के हित में है कि सामाजिक समरसता और शांति को बनाए रखने के लिए पर्याप्त संख्या में नए रोजगारों के सृजन के उद्देश्य से एक दीर्घकालिक योजना तैयार की जाए।

 जीडीपी में वृद्धि के स्थान पर संगठित क्षेत्र में रोजगार के सृजन पर सबसे अधिक ध्यान देने और उसके अनुरूप आर्थिक नीतियां तैयार करने के लिए पहली और सबसे बड़ी जरूरत यह है कि सरकार के स्तर पर सटीक आंकड़ों को जुटाने का कार्य किया जाना चाहिए जिससे कि पता चल सके कि बेरोजगारी की क्या स्थिति है और लोगों को कैसे रोजगार उपलब्ध कराया जा सकता है।

 इस तरह की कवायद जिलों के स्तर पर की जानी चाहिए।

, लेखक – कृष्णामूर्ती सुब्रमण्यन।

, (लेखक इंडियन स्कूल आफ बिजनेस, हैदराबाद में एसोसिएट प्रोफेसर हैं), सौजन्य – दैनिक जागरण (06.08.2016)।

