बिहार के रास्ते पर बंगाल (अमर उजाला)।

देश में राजनीतिक रूप से सबसे ज्यादा संवेदनशील कहे जाने वाले राज्य पश्चिम बंगाल में अगले साल विधानसभा चुनाव होने वाले हैं और चर्चा है कि यहां भाजपा सत्तारूढ़ तृणमूल कांग्रेस के लिए सिरदर्द बन सकती है।

 चर्चा है कि पश्चिम बंगाल में भाजपा राजनीति का पुनर्संस्कार या यों कहें कि इमोशनल रीसाइक्लिंग करेगी।

 मसलन, वह बांग्लादेशी घुसपैठियों का सुषुप्त मसला उठाकर हिंदू शरणार्थियों की भावनाएं भड़का सकती है।

 आज बंगाल में भाजपा और तृणमूल कांग्रेस को लेकर दो तरह के हालात दिख रहे हैं।

 लोग या तो किसी एक को पसंद करने के लिए बाध्य हैं या फिर दोनों को नापसंद करने के लिए अभिशप्त।

 बंगाल में सत्तारूढ़ दल का आधार धीरे-धीरे खिसक रहा है।

 ऐसे में भाजपा को कुछ लोग दूसरा ताकतवर विकल्प बता रहे हैं, जैसा कि बिहार चुनाव के दौरान बताने की कोशिश की गई थी।

, अगर बिहार में भाजपा की जीत होती, तो इसका व्यापक असर बंगाल की सियासत पर पड़ता।

 भाजपा बिहार की तरह ही यहां भी आक्रामक होती और ममता के लिए खासी परेशानी पैदा करती।

बंगाल के भाजपा नेता यह बयान देकर राज्य में खलबली मचा ही चुके थे कि बिहार चुनाव जीतने के बाद पार्टी अपनी पूरी ताकत बंगाल में 2016 के विधानसभा चुनाव में झोंक देगी।

, भाजपा नेता और पिछले लोकसभा चुनाव में बीरभूम से पार्टी के प्रत्याशी जॉय मुखर्जी ने चुनाव आयोग पर टिप्पणी करते हुए कहा था आयोग हमारे हाथ में है और विधानसभा चुनाव में हम तृणमूल की चलने नहीं देंगे।

 इसके लिए हालांकि उन्हें माफी मांगनी पड़ी थी।

 जबकि बंगाल के नए प्रभारी कैलाश विजयवर्गीय ने कहा था कि बिहार चुनाव के बाद तृणमूल के आधे बड़े नेता जेल की सलाखों के पीछे होंगे।

 इन टिप्पणियों ने तृणमूल में खलबली मचा दी थी और बिहार चुनाव के परिणाम पर पार्टी की गहरी नजर थी।

 यहां तक कि बिहार चुनाव के दूसरे चरण के बाद ममता बनर्जी ने नीतीश को जिताने के लिए बिहार की जनता से अपील कर दी थी।

, अब बिहार में प्रधानमंत्री मोदी और भाजपा अध्यक्ष अमित शाह की हार को लेकर बंगाल में व्यापक प्रतिक्रिया देखने को मिल रही है।

 अमित शाह की 30 नवंबर को कोलकाता में होने वाली बहुप्रचारित रैली भले रद्द हो गई हो, लेकिन पार्टी का राज्य नेतृत्व कह रहा है कि हार का ‘अस्थायी’ असर होगा।

 इसके पीछे उसका तर्क है कि बिहार और बंगाल में अलग तरह की राजनीति है।

 बिहार में जाति आधारित राजनीति है, जबकि बंगाल में तृणमूल कांग्रेस के आतंक के शासन के विरुद्ध विकास की राजनीति है।

 लेकिन बिहार में हार ने बंगाल में भाजपा की रणनीति तो बदल ही दी है।

 यह इसी का नतीजा है कि 30 नवंबर को अब पार्टी विरोध मार्च का आयोजन करेगी।

, दूसरी ओर, बिहार में महागठबंधन की जीत ने बंगाल में तृणमूल को नई ताकत दी है और अब वह इस भाजपा-विरोधी गठजोड़ को शक्तिशाली बनाना चाहती है।

 बिहार की जीत पर मुख्यमंत्री ममता बनर्जी ने नीतीश-लालू को बधाई देते हुए ट्वीट किया था कि यह जीत सहनशीलता की है, असहनशीलता की हार हुई है।

 वहीं तृणमूल के राष्ट्रीय प्रवक्ता डेरेके ओ ब्रायन ने एक कदम आगे जाकर कहा था कि भाजपा हारी, भारत जीता।

 उन्होंने यह भी कहा कि ममता बनर्जी, नीतीश कुमार और अरविंद केजरीवाल तीनों मुख्यमंत्रियों ने संसद के भीतर और बाहर एकजुटता दिखाई है, और इसमें दूसरी पार्टियां भी आ रही हैं और यह गठबंधन और मजबूत होगा।

 नीतीश कुमार के शपथ ग्रहण समारोह में शामिल होकर भी दीदी ने अपनी रणनीति का परिचय दे दिया है।

, इससे लगने लगा है कि बंगाल में अस्तित्व रक्षा की सियासत शुरू हो चुकी है।

 जहां तक तृणमूल का सवाल है, तो वह भी ऐसी ही आंतरिक समस्याओं से जूझ रहा है, जिसके कारण वाम मोर्चा को सत्ताच्युत होना पड़ा था।

 फिर भी राज्य के मौजूदा सियासी हालात को देखकर लगता है कि एकमात्र तृणमूल ही ‘उत्पादक राजनीति’ की मिसाल है।

 फिर राज्य के मतदाताओं के समक्ष दूसरा व्यवहारिक विकल्प भी नहीं है।

 अगर तृणमूल कांग्रेस अब भी शांत होकर विकास कार्य करती है, तो भाजपा के लिए चुनाव में बहुत संभावना नहीं रह जाएगी।

 देश भर में चुनाव वायदों के आधार पर लड़े जाते हैं, लेकिन बंगाल ही एकमात्र ऐसा राज्य है, जहां चुनाव वायदों की संभावित विश्वसनीयता पर लड़े जाते हैं।

 गौरतलब यह है कि यहां भाजपा का मत प्रतिशत गिरावट की ओर है।

 लोकसभा चुनाव में भाजपा को यहां करीब 17 फीसदी वोट मिले थे।

 इससे उत्साहित भाजपा ने एलान किया था कि वह पश्चिम बंगाल को तृणमूल कांग्रेस मुक्त बना देगी।

 लेकिन हुआ इसका उल्टा।

 अप्रैल, 2015 में हुए स्थानीय निकायों के चुनाव में मतदाताओं ने भाजपा को खारिज कर दिया।

 निगमों के चुनाव में भाजपा खाता तक नहीं खोल पाई, जबकि तृणमूल ने पिछली बार की तुलना में करीब दोगुनी सीटें जीतीं।

, कोलकाता में भाजपा की मजबूत पकड़ मानी जाती है।

 लोकसभा चुनाव में यहां यह 25 फीसदी वोट हासिल कर दूसरे नंबर की पार्टी बनी थी, पर निगम चुनाव में यह वोट घटकर 15 फीसदी हो गए।

 यही हाल रहा, तो भाजपा विधानसभा चुनाव में कांग्रेस के साथ तीसरे और चौथे स्थान के लिए मुकाबला करती नजर आएगी।

, सभी अफवाहों के बावजूद ममता बनर्जी राज्य की जनता के मन में बहुत गंभीरता से कायम हैं।

 प्रतिद्वंद्वियों तक के दिमाग में उनके लिए जगह है।

 ऐसे में, सत्ता-विरोधी लहर और विकास की बात कर भाजपा यहां चुनाव में बड़ा उलटफेर करेगी, यह संभव नहीं दिखता।

,  , सौजन्य :अमर उजाला,24.11.2015।

