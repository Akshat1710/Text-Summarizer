खपत बढ़ाकर नौकरियां पैदा करने पर जोर होगा (दैनिक भास्कर)।

आगामी आम बजट कई तरह से अनूठा होगा।

 एक, यह पहली बार करीब एक माह पहले 1 फरवरी को पेश होगा।

 दो, रेलवे बजट भी इसमें शामिल किया जाएगा, वह अलग से पेश नहीं होगा।

 तीन, बजट में योजनागत और गैर-योजना खर्च की जगह पूंजीगत व आमदनीगत खर्च की अवधारणा होगी।

 चार, यह देश के सबसे बड़े कर सुधार यानी जीएसटी के जुलाई 2017 में लागू होने के पहले आने वाला है और सबसे बड़ी बात नोटबंदी के बड़े कदम के बाद यह पहला बजट होगा।

, हम कुछ देर बाद इनकी खासियतों की चर्चा करेंगे लेकिन, मोटेतौर पर कहें तो इस साल का बजट खपत, निवेश व आर्थिक वृद्धि को बढ़ावा देने वाला होगा ताकि नौकरियां निर्मित की जा सके।

 साथ में कर आधार को व्यापक बनाकर सरकार की आमदनी बढ़ाने के कदम भी इसमें शामिल होंगे।

 हजार और पांच सौ के पुराने नोट वापस लेने और उससे मची उथल-पुथल ने नकदी से बोझिल अर्थव्यवस्था की जगह नकदी के मामले में हल्की अर्थव्यवस्था लाने में उत्प्रेरक का काम किया है।

 हालांकि, जिस अर्थव्यवस्था में नकदी से अत्यधिक लेन-देन होता हो, डिजिटल भुगतान के तौर-तरीकों से लोगों को परिचित कराने के लिए व्यापक अभियान छेड़ना होगा।

भुगतान के डिजिटल जरियों को बढ़ावा देने के लिए बैंकों की मदद ली जानी चाहिए।

 उन्हें इस प्रयास का उसी तरह नेतृत्व करने के लिए प्रोत्साहित किया जाना चाहिए, जैसा उन्होंने जनधन खातों के मामले में किया था।

 इसी बात को आगे बढ़ाएं तो उम्मीद है कि डिजिटल माध्यमों में से भुगतान को बढ़ाने के लिए अतिरिक्त फायदों की घोषणा की जाएगी।

 डिजिटल पहल को सफलतापूर्वक अंजाम देने के लिए कनेक्टिविटी सबसे महत्वपूर्ण पहलू है।

 इसके लिए देशभर में व्यापक स्तर पर और दूरवर्ती इलाकों में गहराई तक युद्धस्तर पर डिजिटल ढांचा खड़ा करना होगा।

 नेशनल ऑप्टिक फाइबर नेटवर्क (एनओएफएन) को तेजी से अमल में लाना इस दिशा में महत्वपूर्ण कदम होगा।

, अब जैसे-जैसे हम भ्रष्टाचार मुक्त भारत की ओर बढ़ रहे हैं, कर चोरी और काले धन की उत्पत्ति को हतोत्साहित करने के लिए नीतिगत कार्रवाई करने की जरूरत है।

 इसी तरह कर-जाल को विस्तार देने, कर कानूनों के अधिक पालन और प्रभावी कर प्रशासन सुनिश्चित करने के लिए भी कदम उठाने होंगे।

 टैक्स संबंधी कानूनों के पालन में सुधार लाने के लिए ऊंची आमदनी के बावजूद कर दायरे से अब तक बाहर रहे सेक्टर भीतर लाने होंगे और साथ ही कॉर्पोरेट और व्यक्तिगत कर की दरें नीचे लानी होंगी।

 इसी संदर्भ में जमीन व अचल संपत्ति संबंधी सौदों में स्टैम्प ड्यूटी की दरें नीची करनी होंगी।

 कर प्रशासन संबंधी डेटा एनालिटिक्स को मजबूत बनाना होगा।

समानांतर अर्थव्यवस्था का आकार घटाने के लिए शुरुआती कदम तो उठा लिए गए हैं लेकिन, समानांतर अर्थव्यवस्था को औपचारिक अर्थव्यवस्था की ओर ले जाने के लिए फर्म्स को प्रोत्साहन देना होगा।

 पंजीयन में आसानी, न्यूनतम नियामक व प्रक्रियागत बाध्यताएं, बिज़नेस से बाहर होने की आसानी, नीची कर दरें और सब्सिडी जैसे कदमों से असंगठित क्षेत्र के छोटे उद्यमों को औपचारिक अर्थव्यवस्था में अाने के लिए बढ़ावा दिया जा सकता है।

 सामाजिक सुरक्षा के फायदे, कौशल विकास के अवसर, कम ब्याज दरों पर वित्त और सरकारी खरीद में प्राथमिकता देने जैसे प्रोत्साहन देने वाले कदम भी उठाए जा सकते हैं।

 सरकार को भी अपने स्तर पर नए पंजीकृत सूक्ष्म, लघु और मध्यम दर्जे के उद्योगों (एमएसएमई) को अपनी खरीदी के माध्यम से प्रोत्साहित करना चाहिए।

, सामान व सेवा कर (जीएसटी) कानून को जल्द लागू करने का भी इंतजार रहेगा।

 उद्योगों (खासतौर पर एमएसएमई), करदाताओं और कर अधिकारियों की तैयारी पर ही जीएसटी के सरलता से लागू होना निर्भर है।

 इसके लिए जिन पर्याप्त कदमों की जरूरत हैं उनमें जीएसटी संबंधी कार्यशालाओं का आयोजन, शिकायतों के लिए अलग सेल, कानून व संचालन संबंधी मुद्‌दों पर विशेषज्ञ समिति और बिज़नेस करने की आसानी के लिए सरल प्रक्रियाएं जैसे कदम उठाने होंगे।

 पिछले कुछ वर्षों में जो कर सुधार (विधायिका व प्रशासनिक स्तर पर) लाए गए हैं उन्हें जारी रखना होगा।

कर संबंधी आक्रामकता को खत्म कर देना चाहिए और कर संबंधी जांच अधिकारियों द्वारा अधिकारों के दुरुपयोग से करदाता को बचाने के पर्याप्त सुरक्षा उपाय लाने चाहिए।

 कर अधिकारियों का आकलन लक्ष्य आधारित होने की बजाय कर आदेशों में दक्षता, न्यायप्रियता और निष्पक्षता के आधार पर होना चाहिए।

 अभी सरकार की प्राथमिकता मंे जो बातें हैं उनमें खपत में जान फूंकना प्रमुख है।

 बजट में इसके लिए उपाय होने चाहिए।

 सरकार को बैंकों के साथ समन्वय करके ऋण दरों को कम करके सस्ते आवास जैसे सेक्टरों को फाइनेंस उपलब्ध कराना चाहिए।

 बजट में व्यक्तिगत आयकर दरों को तर्कसंगत बनाने, कर छूट की सीमा बढ़ाने और टैक्स स्लैब का दायरा बढ़ाने पर विचार करना चाहिए।

, चूंकि सरकार आर्थिक वृद्धि बढ़ाकर नौकरियां निर्मित करना चाहती है, तो अपेक्षा है कि आधारभूत ढांचे के निर्माण पर जोर दिया जाता रहेगा।

 सरकार नेशनल इन्वेस्टमेंट एंड इन्फ्रास्ट्रक्चर फंड (एनआईआईएफ) जैसे फंड बनाने पर विचार कर सकती है, जिसमें अन्य देश सह-निवेशक हों।

 पेशेवर फंड मैनेजर इसे संचालित कर सकते हैं और विभिन्न क्षेत्रों में बड़े प्रोजेक्टों के लिए इक्विटी मुहैया कराई जा सकती है।

 केंद्र सरकार राज्यों को ‘स्टेट सपोर्ट एग्रीमेंट’ पर दस्तखत करने के लिए प्रोत्साहित कर सकती है ताकि बड़े प्रोजेक्ट को समय पर अमल में लाने के लिए मदद मुहैया की जा सके।

, अंत में सरकार को देश में इनोवेशन की संस्कृति को बढ़ावा देने पर ध्यान केंद्रित करने की जरूरत है।

 इनोवेशन से उत्पादकता में अाए सुधार से तीव्र वृद्धि दर निश्चित की जा सकती है।

 इनोवेशन पर ध्यान केंद्रित करने से उद्योगों, प्रक्रियाओं व बिज़नेस मॉडल में नए अवसर पैदा होंगे, जो कुल अार्थिक वृद्धि को अधिक बढ़ावा देंगे।

 देश को ‘मेक इन इंडिया’ की तर्ज पर व्यापक कार्यक्रम की जरूरत है ताकि वैश्विक इनोवेशन इकोनॉमी में योगदान दे सके।

(ये लेखक के अपने विचार हैं।

)।

पंकज पटेल।

प्रेसीडेंट , फेडरेशन ऑफ इंडियन चैम्बर्स ऑफ कॉमर्स एंड इंडस्ट्री।

@_, सौजन्य- दैनिक भास्कर।

