हाशिये पर अदृश्य हो गए लोग (हिन्दुस्तान)।

हमारे लोकतंत्र में राजनीतिक दलों की जीत या हार की संभावना का अनुमान राजनीतिक विश्लेषक या मीडिया आमतौर पर इस आधार पर लगाता है कि किस दल के ‘बेस वोट’ से जुड़ी जातियों की संख्या किस क्षेत्र में कितना प्रतिशत है।

 आमतौर पर ऐसे विश्लेषणों में जातियों और समुदायों को एक ‘होमोजीनियस’ वोट बैंक के रूप में देखा जाता है, जो वे अक्सर नहीं होती हैं।

 एक ही समुदाय के भीतर कई तरह की चीजें काम करती हैं और लोग अलग-अलग तरह से वोट डालते हैं।

 कई बार अस्मिता की उग्र चाह और सत्ता में भागीदारी की आकांक्षा के कारण दलितों और पिछड़ों में प्रभावी जातियों की एक बड़ी संख्या एक साथ किसी एक पार्टी के पक्ष में वोट करती हैं, लेकिन उनमें ही छोटी संख्या वाली अति उपेक्षित और अति पिछड़ी अनेक जातियां, जो ज्यादातर बिखरी हुई होती हैं, अलग-अलग कारणों से अलग वोट करती हैं।

, उत्तर प्रदेश के संदर्भ में अगर देखें, तो दलितों की आबादी 21.6 प्रतिशत है, जिन्हें राजनीतिक व्याख्या में अक्सर बहुजन समाज पार्टी का ‘बेस वोट’ माना जाता है।

 लेकिन अगर जमीनी सच्चाई को समझने का प्रयास करें, तो इनमें जाटव जाति ही बसपा का बेस वोट है, पासी, धोबी, कोरी, खटिक भी कई बार दलित वोट बैंक या ‘बहुजनिया वोट’ के रूप में इसके पक्ष में मतदान करते दिखाई पड़ते हैं।

 किंतु उत्तर प्रदेश में लगभग 55 से ज्यादा छोटी संख्या वाली दलित जातियां इधर-उधर बिखरी हुई हैं और किसी अदृश्य समुदाय की तरह हैं।

 वे स्थानीय स्तर पर प्रभावी दलित, पिछड़ी और सवर्ण जातियों के प्रभाव में वोट करती दिखती हैं।

 इनमें बसोड़, सपेरे, कुच बघिया, मुसहर, बेगार, ततवां, रंगरेज, सरवन जैसी जातियां हैं।

, इनके बारे में कई बार राजनीतिक पार्टियों को या तो पता नहीं होता या पता होने के बावजूद उनकी छोटी व बिखरी हुई जनसंख्या के कारण ‘मतशक्ति’ को जिताऊ न मानते हुए वे उन पर ज्यादा जोर नहीं देतीं।

 ये जातियां ज्यादातर दस-बीस घर वाली छोटी बस्तियों में बसी होती हैं या बड़ी बहुजातीय बस्तियों में महज दो-तीन घरों में पाई जाती हैं।

 पंचायत चुनाव जैसे छोटे चुनाव में इनके वोट अक्सर महत्वपूर्ण हो जाते हैं, पर विधानसभा व लोकसभा के चुनावों में राजनीतिक दल इनको बहुत महत्वपूर्ण नहीं मानते।

 बसपा जैसी दलित व बहुजन की राजनीति करने वाली पार्टी भी इन्हें लेकर अक्सर अश्वस्त रहती हैं, यानी ‘टेकन फॉर ग्रांटेड’ लेते हुए इन्हें अपने राजनीतिक अभियान में ज्यादा महत्व नहीं देतीं।

 न इन जातियों के उम्मीदवारों को टिकट दिया जाता है, न ही इन्हें राजनीतिक सहभागिता दी जाती है।

, ऐसी जातियां भारतीय लोकतंत्र में ‘अदृश्य सामाजिक समूह’ के रूप में जी रही होती हैं।

 आज भारतीय आजादी के लगभग 70 वर्ष बाद भी न तो ये हमारी राजनीतिक समाज का हिस्सा बन पाई हैं, और न ही इन्हें ‘सबॉल्टर्न सिटिजन’ के रूप में पहचान मिली है।

 ये दलित और बहुजन तो हैं, पर दलित और बहुजन के नाम पर हो रही राजनीति में न के बराबर हैं।

 सरकार के जरिये संसाधनों और कल्याणकारी योजनाओं का जो वितरण गरीब व पिछड़े समूहों में किया जा रहा है, वह भी इन तक बूंद जितना पहुंचता है।

 इन जातियों में न कोई इनका अपना राजनीतिक नेतृत्व उभरा है, और न ही किसी अन्य राजनीतिक दल ने इन्हें अपने नेतृत्व में जगह दी है।

 इनके बीच शिक्षा न के बराबर पहुंची है।

 आर्थिक रूप से बेहद कमजोर इन समूहों के लोग अपनी राजनीति नहीं विकसित कर पा रहे, क्योंकि राजनीति के लिए जाति और समुदाय में आर्थिक रूप से एक सबल समूह का उभरना जरूरी है।

, पिछले दिनों उत्तर प्रदेश के कुछ इलाकों में राष्ट्रीय स्वयंसेवक संघ ने इनके बीच काम शुरू किया है।

 गोरखपुर से बहराइच तक फैले उत्तर प्रदेश-नेपाल सीमा के गांवों, वाराणसी के आस-पास के कुछ क्षेत्रों और अवध क्षेत्र में संघ अपने समरसता कार्यक्रमों को इन तक फैला रहा है।

 इनकी बस्तियों की सफाई, इनके साथ संघ कार्यकर्ताओं का सहभोज, इनकी बस्तियों में संघ संचालित प्राइमरी स्कूल जैसे कार्यक्रम चलाए जा रहे हैं।

 कई जगह तो इनकी बस्तियों से सटे तालाब के किनारे और बगीचों में संघ की शाखाएं भी लगने लगी हैं।

 संघ इनके बीच से कार्यकर्ता तैयार करने के प्रयास में लगा है, जो आगे चलकर संघ का इनके साथ सतत संबंध बनाए रख सके।

 चीजें अगर इसी तरह से आगे बढ़ती रहीं, तो भी एक लंबी प्रक्रिया के बाद ही इनके बीच से कोई नेतृत्व उभर सकेगा।

, कांग्रेस भी ऐसी छोटी दलित जातियों को अपने से जोड़ना चाहती है।

 वह गैर-जाटव दलित जातियों को अपनी राजनीति में जगह देना चाहती है।

 लेकिन जहां उसे समझ में आता है कि इनकी जाति की वोट संख्या बहुत कम है, और ये जिताऊ साबित नहीं होंगे, वहीं उनकी राजनीतिक भागीदारी सीमित कर दी जाती है।

 राजनीतिक दलों की चिंता उन्हें अपने साथ मतदाता के रूप में जोड़ने की तो रहती है, मगर उनका अपना नेतृत्व विकसित हो, उन्हें सत्ता में भागीदारी मिले, ऐसी दीर्घकालीन योजना इस राजनीति में नहीं दिखती।

 बसपा के नेता यह कहते हैं कि हम इन्हें अपने साथ जोड़ते हैं, ये हमारे बहुजन समाज का हिस्सा हैं, पर बहुजन राजनीति में भी उन्हें भागीदारी देने का प्रयास न के बराबर दिखाई पड़ता है।

, हमारी राजनीति की सबसे बड़ी विडंबना यह है कि उसमें लोगों का राजनीतिक मूल्य उनकी जाति की संख्या और चुनाव में जीत पाने के उसके धन बल और बाहुबल से तय होता है।

 इसके कारण अब भी हमारा लोकतंत्र शक्तिवानों का खेल बनकर रह गया है।

 कांशीराम ने अपनी राजनीति की शुरुआत करते हुए यह सिद्धांत दिया था- ‘जिसकी जितनी संख्या भारी, उसकी उतनी हिस्सेदारी’।

 इस सिद्धांत के चलते दलितों में जिन जातियों की संख्या ज्यादा है, उन्हें तो राजनीतिक सहभागिता कुछ हद तक बहुजन राजनीति के विकास के बाद मिली है, लेकिन उत्तर प्रदेश के समाज में निवास कर रहे इन 55 से ज्यादा छोटी संख्या वाली दलित व बहुजन जातियों का क्या होगा।

 इस सवाल का जवाब हमें आज नहीं तो कल देना ही होगा।

(ये लेखक के अपने विचार हैं), – बद्री नारायण, प्रोफेसर, जवाहरलाल नेहरू विश्वविद्यालय।

सौजन्य – हिन्दुस्तान, 15-12-2016।

