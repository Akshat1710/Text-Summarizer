म्यांमार में सू की के लिए है एक और बाधा (हिन्दुस्तान : Editorial)।

 =": #0000;"वह चुनावी जीत से ही राष्ट्रपति नहीं बन सकतीं, उन्हें संविधान में कुछ बदलाव भी करवाना होगा।

, म्यांमार में आम चुनाव की तैयारियां इन दिनों जोरों पर हैं।

 आठ नवंबर को होने वाला यह चुनाव शांति के साथ हो सके, इसके लिए सरकार ने कई विद्रोही गुटों के साथ एक युद्ध-विराम समझौता भी किया है।

 इस चुनाव से दुनिया की सभी ताकतों ने कितनी उम्मीदें बांधी हैं, उसका पता इसी से लगता है कि जब म्यांमार की राजधानी में यह समझौता हो रहा था, तब वहां संयुक्त राष्ट्र, भारत, चीन और यूरोपीय संघ के प्रतिनिधि भी मौजूद थे।

 भारत ने तो इस मौके पर अपने प्रतिनिधि के रूप में राष्ट्रीय सुरक्षा सलाहकार अजीत डोभाल को वहां भेजा था।

यह माना जा रहा है कि इस समझौते व उसके बाद चुनाव से म्यांमार में शांति का एक नया दौर शुरू होगा।

इसके साथ ही देश की लोकप्रिय नेता आंग सान सू की और उनकी पार्टी नेशनल लीग फोर डेमोक्रेसी चुनाव की तैयारियों में जुट गए हैं।

 सू की लोकप्रिय जरूर हैं, लेकिन सत्ता में बैठी पूर्व सैनिकों की यूनाइटेड सॉलिडरिटी ऐंड डेवलपमेंट पार्टी ने भी हार नहीं मानी है।

 लेकिन सू की इस चुनाव का सबसे चर्चित चेहरा बनी रहेंगी।

 म्यांमार की जनता को लंबे समय बाद उन्हें वोट देने का मौका मिल रहा है।

साल 2010 में संसद का आम चुनाव हुआ था, तब सू की को घर में ही सैनिक शासकों ने नजरबंद कर दिया था, जिसके बाद सू की और उनकी पार्टी ने आम चुनाव का बहिष्कार कर दिया था।

 सू की इसके पहले भी 15 बरस तक अपने घर में कैद रह चुकी थीं।

 तब न सिर्फ उन्हें नजरबंद रखा गया था, बल्कि वहां शासन कर रहे सैनिक जुंटा ने कई तरह से प्रताड़ित भी किया।

 इसी दौरान उन्हें नोबेल शांति पुरस्कार भी मिला।

 2010 के चुनाव के बाद म्यांमार में चीजें तेजी से बदलने लगीं।

 शीघ्र ही सू की को नजरबंदी से रिहा कर दिया गया और सैनिक शासकों ने यह महसूस किया कि म्यांमार बहुत दिनों तक संसार से कटा नहीं रह सकता।

 पूर्व सैनिकों की पार्टी के नेता यू थेन सेन ने सू की से समझौता कर लिया।

 वर्ष 2012 में म्यांमार में संसद के लिए जब कुछ उपचुनाव हुए, तो उसमें 44 में से 43 सीटों पर सू की की पार्टी के सदस्यों की जीत हुई।

 खुद सू की भी सांसद बन गईं।

इसके बाद पूरी दुनिया ने म्यांमार के खिलाफ लगे हुए प्रतिबंध भी हटा लिए।

 ऐसा भी नहीं है कि सू की के रास्ते की सभी बाधाएं अब खत्म हो गई हैं।

 उनके रास्ते की सबसे बड़ी बाधा है 2008 का संविधान।

 इस संविधान के मुताबिक, जिसका जीवन साथी और बच्चे विदेशी नागरिक हों, वह म्यांमार का राष्ट्रपति नहीं बन सकता।

 ऑक्सफोर्ड यूनिवर्सिटी में पढ़ाई के दौरान सू की ने एक ब्रिटिश प्रोफेसर से शादी की थी।

 इस शादी से उनके दो बच्चे हैं।

 जाहिर है, यह प्रावधान सू की को रोकने के लिए ही बनाया गया था।

 यानी पार्टी की जीत के बाद भी उनकी लड़ाई खत्म नहीं होगी।

 देश की बागडोर संभालने से पहले उन्हें संविधान संशोधन की लड़ाई भी लड़नी होगी।

 (ये लेखक के अपने विचार )।

सौजन्य :- हिन्दुस्तान, 23.10.2015, गौरीशंकर राजहंस(पुर्व सांसद और पुर्व राजदूत)।

