गौरव की प्रतिस्पर्धा (दैनिक जागरण)।

बीते दिनों प्रधानमंत्री नरेंद्र मोदी रियो ओलंपिक में भाग लेने जा रहे भारतीय खिलाड़ियों से मिले।

 उन्होंने खिलाड़ियों को पदक जीतने की शुभकामनाएं दीं।

 उन्होंने पहलवान योगेश्वर दत्त को गोल्ड मेडल जीतने के लिए कहा।

 पं. नेहरू और प्रधानमंत्री मोदी के खिलाड़ियों से आह्वान में अंतर देखिए।

 अब भारतीय खिलाड़ी खेल भावना का मैदान में परिचय तो दें पर पदक भी जीतें।

 होना भी यही चाहिए।

 एक समय था जब ओलंपिक में भाग लेना ही महत्वपूर्ण था और तब प्रधानमंत्री नेहरू ने खिलाड़ियों से खेल भावना की ही अपेक्षा की थी, लेकिन आज समय बदल गया है।

 आज खेल भावना के साथ-साथ पदक जीतना भी महत्वपूर्ण है।

 आप आखिर मैदान में जीतने जा रहे हैं या मात्र अपनी मौजूदगी को दर्ज करवाने के लिए आप किसी अहम खेल प्रतियोगिता में भाग लेते हैं।

 एक बात और।

 प्रधानमंत्री मोदी से पहले कोई भी प्रधानमंत्री ओलंपिक खेलों में भाग लेने के लिए जाने वाले भारतीय खिलाड़ियों से मिला भी नहीं है।

 ये साफ करता है कि अब देश खेलों को लेकर गंभीर है।

 खिलाड़ियों को सुविधाएं भी मिल रही हैं।

 खिलाड़ी भी पदक जीतने की हरचंद कोशिश करने लगे हैं।

 मोटे तौर पर भारत की झोली में रियो में एक दर्जन के आसपास पदक आ सकते हैं।

 साइना नेहवाल को बैडमिंटन, जीतू राय को निशानेबाजी, टेनिस, पुरुष हॉकी टीम, गोल्फ और कुश्ती में योगेश्वर को पदक मिल सकता है।

 इसके अलावा तीरंदाजी और एथलेटिक्स में भी हमें कुछ पदक मिल सकते हैं।

, पुरुष हॉकी टीम से पदक की तो उम्मीद है, लेकिन यह भी सच है कि खिलाड़ियों को रियो ओलंपिक में पोडियम स्थान हासिल करने के लिए काफी बेहतर प्रदर्शन करना होगा।

 लय, ताल और गति का सुंदर मिश्रण ही हमें पदक दिलवा सकता है।

 ओलंपिक में आस्ट्रेलिया, जर्मनी, स्पेन जैसी शक्तिशाली टीमें भी रहेंगी।

 लेकिन अगर सरदार सिंह के नेतृत्व वाली टीम अपने पूरे जोश के साथ खेली तो हम पदक जीत सकते हैं।

 वैसे यह भी सच है कि ओलंपिक खेलों में बाकी टीमें भी अपने प्रदर्शन के स्तर को वर्ष-दर-वर्ष और ऊपर ले जाती हैं।

 यह बात भारतीय खिलाड़ियों को बार-बार याद दिलाई जाती रहनी चाहिए।

 बेशक, भारतीय टीम अब दुनिया की शीर्ष टीमों को कड़ी टक्कर देने लगी है और अपने अच्छे दिन में किसी भी टीम को हरा सकती है।

 इसलिए रियो में कोई बड़ा उलटफेर हो सकता है।

 इसके साथ ही देश अपनी महिला हॉकी टीम से भी रियो में उम्दा प्रदर्शन करने की उम्मीद कर रहा है।

 इस टीम में हरियाणा की कई बेटियां हैं।

 ज्यादातर का संबंध अंबाला से सटे शाहबाद-मारकंडा से है।

 यहां से लगातार भारतीय टीम को उम्दा खिलाड़ी मिल रही हैं।

, रियो में हमारे करीब 100 एथलीट 13 प्रतियोगिताओं में हिस्सा लेंगें।

 इनमें लगातार सातवीं बार ओलंपिक खेलों में भाग ले रहे लिएंडर पेस और उनके साथी रोहन बोपन्ना टेनिस के युगल मुकाबलों में भारत को पदक दिलवाने की क्षमता रखते हैं।

 पेस पहले भी ओलंपिक खेलों में पदक जीत चुके हैं।

 कुछ दिन पहले खबरें आने लगीं थी कि बोपन्ना ने ओलंपिक खेलों में पेस के साथ खेलने से मना कर दिया है।

 बहरहाल अब सारा मामला शांत हो गया है।

 पेस ने कुछ समय पहले ही फ्रेंच ओपेन का मिक्स डबल्स खिताब अपने नाम किया था और वह अच्छे फॉर्म में नजर आ रहे हैं।

 पेस भारत की ओर से 1996 के अटलांटा ओलंपिक में कांस्य पदक जीत चुके हैं।

 लगातार दो ओलंपिक खेलों में भारत को कुश्ती के मुकाबलों में पदक दिलवाने वाले सुशील कुमार की इस बार कमी खलेगी।

 वह रियो में भाग नहीं ले पा रहे हैं।

 पर उनके परम मित्र योगेश्वर दत्त चाहते हैं कि वह रियो में गोल्ड जीत लें।

 वह सोने के साथ अपने ओलंपिक सफर का अंत चाहते हैं।

 मोदी से मिलने के बाद उन्होंने कहा कि वह अपने इस आखिरी मुकाबले को यादगार बनाने के लिए कोई कसर नहीं छोड़ेंगे।

 74 किलोग्राम वर्ग में भाग लेने वाले नरसिंह यादव से शायद इस बार ओलंपिक में सबसे ज्यादा उम्मीदें हैं।

 नरसिंह यादव ने विश्व कुश्ती चैंपियनशिप में कांस्य पदक अपने नाम किया था।

 नरसिंह ने यह मुकाबला पुरुषों की 74 किलोग्राम फ्रीस्टाइल वर्ग में जीता था।

 नरसिंह यादव इसके अलावा 2010 राष्ट्रमंडल खेलों में स्वर्ण पदक जीत चुके हैं और साल 2014 के इंचियोन एशियाई खेलों में 74 किलो भार वर्ग में कांस्य पदक जीत चुके हैं।

, एशियाई खेलों के स्वर्ण विजेता निशानेबाज जीतू राय ने फिर से लय हासिल कर ली है।

 इसलिए उनसे पदक की उम्मीद है।

 इस बीच, भारत की पुरुष और महिला चार गुणा 400 मीटर रिले टीमों के भी रियो पहुंचने की उम्मीद है।

 साइना नेहवाल पर भी रियो ओलंपिक में बड़ी उम्मीद लगी रहेगी।

 पिछले महीने साइना नेहवाल ने ऑस्ट्रेलियन ओपेन सुपर सीरीज अपने नाम की थी।

 हैदराबाद की साइना ने लंदन ओलंपिक में भी कांस्य पदक जीता था।

 उनका भी सपना है ओलंपिक में गोल्ड जीतने का।

 अगर बात मुक्केबाजी के मुकाबलों की हो तो विकास कृष्णन 75 भार वर्ग में हिस्सा लेंगे।

 विकास ने साल 2011 में विश्व चैंपियनशिप में कांस्य पदक जीता था।

 विकास ने साल 2014 के इंचियोन एशियाई खेलों में कांस्य पदक जीता था।

 लंबे समय से उनकी नजर ओलंपिक में पदक जीतने पर है।

 ओलंपिक चैंपियन निशानेबाज अभिनव बिंद्रा से तो देश पदक जीतने की उम्मीद कर ही रहा है।

 उन्हें पांच अगस्त को उद्घाटन समारोह के लिए भारतीय दल का ध्वजवाहक चुना गया।

 वास्तव में यह बहुत बड़ा सम्मान है।

 वह 2008 में बीजिंग ओलंपिक के स्वर्ण पदक विजेता थे।

 जो भी हो, खेल प्रेमियों को ओलंपिक में किसी बड़े अपसेट पर हताश-निराश नहीं होना चाहिए।

 खेलों के मैदान में अपसेट न हों या कमजोर टीम अथवा खिलाड़ी अपने से बेहतर और शक्तिशाली को शिकस्त देना ही बंद कर दें तो फिर खेलों में प्रतिस्पर्धा और प्रतिद्वंद्विता का क्या होगा।

 दरअसल हमेशा बेहतर टीम खिलाड़ी नहीं जीतता।

 कई मर्तबा जुझारूपन और जीतने की अदम्य इच्छा भी विजय की वजह बनती है।

सौजन्य- दैनिक जागरण, 10-07-2016 , आरके सिन्हा।

