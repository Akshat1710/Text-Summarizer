संपादकीय : लोकपाल की नियुक्ति का सवाल (नई दुनिया)।

लोकपाल नियुक्ति के संदर्भ में सुप्रीम कोर्ट का लहजा सख्त था, लेकिन केंद्र को उसकी भावना पर ध्यान देना चाहिए।

 लोकपाल कानून को पास हुए लगभग तीन साल गुजर चुके हैं, लेकिन अब तक इस संस्था का गठन नहीं हुआ।

 हालांकि भ्रष्टाचार व काले धन से लड़ने के एनडीए सरकार के इरादे पर कोई शक नहीं है, लेकिन यह सवाल वाजिब है कि लोकपाल को लेकर उसने उचित उत्साह क्यों नहीं दिखाया।

 मोटे तौर पर यही बात प्रधान न्यायाधीश जस्टिस टीएस ठाकुर की अध्यक्षता वाली तीन जजों की बेंच ने भी पूछी।

 इस पर केंद्र का जवाब कमजोर था।

 एटॉर्नी जनरल ने कहा कि इस वक्त लोकसभा में कोई विपक्ष का नेता नहीं है और लोकपाल चयन समिति में प्रधानमंत्री, प्रधान न्यायाधीश (अथवा उनके द्वारा नियुक्त कोई जज), लोकसभा अध्यक्ष और एक प्रमुख न्यायविद् के अलावा नेता विपक्ष के भी शामिल रहने का प्रावधान है।

 मगर इस मामले को सर्वोच्च न्यायालय ले गए गैरसरकारी संगठन ‘कॉमनकॉज” के वकील ने ध्यान दिलाया कि नेता विपक्ष के न रहने के बावजूद केंद्र ने मुख्य सूचना आयुक्त, सीबीआई निदेशक और केंद्रीय सतर्कता आयुक्त की नियुक्तियों का रास्ता निकाला।

 उसके लिए संबंधित कानूनों में संशोधन किए गए।

, दरअसल, इसके लिए लोकपाल कानून में भी संशोधन का बिल लाया गया।

 लेकिन उसे पारित नहीं कराया गया है।

 तो क्या इसे लोकपाल की नियुक्ति न होने का उचित कारण माना जा सकता है।

 सुप्रीम कोर्ट की पीठ का यह पूछना उचित ही था कि सरकार ने इसके लिए अध्यादेश का सहारा क्यों नहीं लिया।

 जजों ने ध्यान दिलाया कि लोकपाल कानून सिविल सोसायटी के लंबे संघर्ष के बाद बना।

 दरअसल, जब 2011 में यह आंदोलन अपने चरम पर पहुंचा, तब वर्तमान सत्ताधारी नेता भी उसका हिस्सा थे।

 इसीलिए अपेक्षित था कि सत्ता में आते ही वे लोकपाल की नियुक्ति के लिए आवश्यक तत्परता दिखाएंगे।

 कारण चाहे जो, लेकिन ऐसा नहीं हुआ।

 इसीलिए कोर्ट को इस पर जवाब-तलब करना पड़ा है।

 चीफ जस्टिस ने कहा कि न्यायपालिका लोकपाल कानून को निरर्थक नहीं होने देगी।

 इसे सरकार और विधायिका अपने अधिकार क्षेत्र में न्यायपालिका का दखल मान सकती हैं।

 मगर बेहतर होगा कि इसको लेकर इन संस्थाओं में एक और टकराव खड़ा न हो।

 इसीलिए वांछित है कि सरकार न्यायालय की भावना पर गौर करे।

 लोकपाल की नियुक्ति के लिए उसे अविलंब कदम उठाना चाहिए।

 संशोधन विधेयक मौजूदा सत्र में पास कराने के उसे विशेष प्रयास करने चाहिए।

 विपक्ष ने इसमें सहयोग नहीं किया, तो वह बेनकाब होगा।

 विपक्ष के असहयोग की स्थिति में अध्यादेश का रास्ता खुला है।

 ऐसी तत्परता दिखाकर अपने भ्रष्टाचार और काला धन विरोधी अभियान के लिए सरकार और अधिक विश्वसनीयता एवं जनसमर्थन जुटा सकेगी।

 यह मौका उसे हर्गिज गंवाना नहीं चाहिए।

, सौजन्य – नई दुनिया।

