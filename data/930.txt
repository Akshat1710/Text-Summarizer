मरीजों से न हो खिलवाड़ (दैनिक जागरण)।

जम्मू संभाग के निजी अस्पतालों, प्रयोगशालाओं और क्लीनिकों में सतर्कता संगठन के छापों के दौरान कइयों के बिना पंजीकरण के चलना दुर्भाग्यपूर्ण है।

 इससे स्वास्थ्य एवं चिकित्सा शिक्षा विभाग की कार्यप्रणाली पर भी प्रश्नचिन्ह लग जाते हैं।

 होना तो यह चाहिए था कि स्वास्थ्य विभाग की टीमें स्वयं इन केंद्रों का निरीक्षण कर नियमों का उल्लंघन करने वालों के खिलाफ कार्रवाई करती, मगर ऐसा हुआ नहीं और विभाग भी इन गैर पंजीकृत क्लीनिकों व निजी अस्पतालों पर कार्रवाई से बचता रहा।

 विगत दिवस सतर्कता संगठन की टीमों ने एक साथ जम्मू संभाग के छह जिलों के चालीस से अधिक अस्पतालों, क्लीनिकों व प्रयोगशालाओं पर छापे मारे।

 सोचनीय विषय यह है कि इनमें से अधिकांश का पंजीकरण ही नहीं हुआ था।

 कई प्रयोगशालाएं ऐसी थीं जहां पर प्रयोग करने की तिथि के बाद भी रसायनों का इस्तेमाल हो रहा था।

 विडंबना यह है कि इन पर कोई कार्रवाई नहीं हुई और ये मरीजों की जिंदगी के साथ खिलवाड़ करते रहे।

 प्रयोगशालाओं में एक्सपायर हुए सामान के साथ होने वाले टेस्टों की रिपोर्ट पर ही मरीजों का इलाज होता रहा और टेस्ट करने वाले भी गैर प्रशिक्षित कर्मचारी थे।

 यह अच्छा है कि सतर्कता संगठन की इस कार्रवाई से कई क्लीनिकों का भंडाफोड़ हुआ है लेकिन अभी भी कई ऐसे क्लीनिक हैं जिनका वर्षों से कोई निरीक्षण नहीं हुआ है।

 यह सर्वविदित है कि जम्मू-कश्मीर में नर्सिंग होम और क्लीनिक खोलने के लिए एक्ट बना हुआ है जिसमें पंजीकरण से पहले कई औपचारिकताएं रखी गई हैं।

 दुख की बात यह है कि पंजीकरण के समय इन औपचारिकताओंको नजरअंदाज कर दिया जाता है।

 स्वास्थ्य विभाग के कई अधिकारियों की मिलीभगत के बिना यह संभव नहीं है।

 अगर ऐसा न होता तो कई क्लीनिक बिना पंजीकरण के वर्षों से चल नहीं रहे होते।

 स्वास्थ्य विभाग को चाहिए कि वे सतर्कता संगठन के इन छापों में जो कमियां सामने आई हैं, उन्हें दूर करने के लिए तत्काल प्रयास करे।

 क्लीनिकों, नर्सिंग होम और प्रयोगशालाओं के समय-समय पर निरीक्षण करने के लिए कमेटियां गठित हों ताकि कोई भी किसी भी मरीज की जिंदगी के साथ खिलवाड़ न कर सके।

 वहीं, निजी क्लीनिक चलाने वालों को भी चाहिए कि वे अपनी नैतिक जिम्मेदारी को समझें और स्वास्थ्य एवं चिकित्सा शिक्षा विभाग द्वारा तय किए गए मापदंडों को पूरा करके ही क्लीनिक चलाएं।

 स्थानीय संपादकीय : जम्मू-कश्मीर , सौजन्य- दैनिक जागरण।

