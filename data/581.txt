अब पेमेंट बैंक में कारोबारी मौके तलाश रहीं दूरसंचार कंपनियां (बिजनेस स्टैंडर्ड)।

एयरटेल पेमेंट्स बैंक ने पिछले दिनों राजस्थान में परिचालन करना शुरू कर दिया।

 भारत की सबसे बड़ी दूरसंचार कंपनी भारती एयरटेल की इस सहायक इकाई में अब तक 20,000 बचत खाते भी खुल गए हैं।

 लोगों को खाते में 1 लाख रुपये रकम तक रखने की अनुमति दी गई है।

 इस सीमा को इस दृष्टिï से कम तो नहीं कहा जा सकता है कि भारत के बैंकों में बचत खाते में औसतन 25,000 से 30,000 रुपये की रकम रहती है।

 एयरटेल ने ग्राहकों को उनकी जमा रकम पर 7.25 प्रतिशत ब्याज की भी पेशकश की है, जो इस समय बैंकों द्वारा बचत खातों पर दी जा रही ब्याज दरों से कहीं अधिक है।

इसमें कोई शक नहीं कि एयरटेल की पहल से उन लोगों को बैंकिंग सेवाओं से जोडऩे में मदद मिलेगी, जो अब तक बैंकिंग तंत्र का हिस्सा नहीं बन पाए हैं।

 देश के एक हिस्से से आकर दूसरे हिस्से में काम करने वाले मजदूरों के लिए यह पहल खासी फायदेमंद हो सकती है क्योंकि वे इस खाते से अपने दूसरे किसी खाते में रकम स्थानांतरित कर सकते हैं।

एयरटेल का दावा है कि एक खाता खोलने में तीन मिनट से भी कम समय और रकम जमा करने या निकालने में एक मिनट से कम समय लगता है।

 खाता खुलवाने वाले किसी व्यक्ति को बस अपना आधार कार्ड दिखाना पड़ता है।

 एयरटेल के उपभोक्ताओं के लिए उनका फोन नंबर ही खाता संख्या की तरह काम करता है।

 एयरटेल ने स्वयं ही अपने पेमेंट्स बैंक का मोबाइल ऐप्लीकेशन तैयार किया है और इसे किसी भी स्मार्टफोन पर डाउनलोड किया जा सकता है।

देश भर में एयरटेल के 15 लाख रिटेलर हैं।

 मोटे तौर पर कहें तो यह इन सभी रिटेलरों को पेमेंट बैंक के तहत लाया जा सकता है, लेकिन ऐसा शायद नहीं होगा।

 इसकी वजह यह है कि जिन शहरों में बैंकिंग तंत्र मजबूत है वहां पेमेंट्स बैंक परिचालन शुरू करना तर्कसंगत नहीं होगा।

 एक रिटेल स्टोर को पेमेंट बैंक में तब्दील करने के लिए एक बायोमेट्रिक मशीन की जरूरत होगी, जिसकी कीमत 1,500 रुपये है।

 एयरटेल स्वयं ही यह मशीन मुहैया कराती है।

 एक पेच यह है कि कानून के तहत किसी पेमेंट्स बैंक को उसकी परिसंपत्ति का 75 प्रतिशत हिस्सा सरकारी प्रतिभूतियों और शेष 25 प्रतिशत फिक्स्ड डिपॉजिट में डालना होगा।

 अब सवाल खड़ा होता है कि क्या एयरटेल पेमेंट्स बैंक अपने निवेश पर इतना कारोबार कर लेगी, जिससे यह जमा पर 7.25 प्रतिशत ब्याज देने के वादे पर खरा उतरेगी।

ऊंचे ब्याज के अलावा एयरटेल पेमेंट्स बैंक ने सभी खाताधारकों को मुफ्त दुर्घटना बीमा देने की भी पेशकश की है।

 इस पर आने वाली लागत भी विचारणीय होगी।

 इतना ही नहीं, एयरटेल पेमेंट्स बैंक को अपने सभी रिटेलरों को जमा रकम और रकम आवंटन का कुछ हिस्सा देना होगा।

 सरकारी प्रतिभूतियों पर ब्याज करीब 7.5 प्रतिशत है जबकि फिक्स्ड डिपॉजिट पर 8.25 प्रतिशत तक ब्याज मिल सकता है।

 यह मानना बेजा बात नहीं होगी कि एयरटेल पेमेंट्स बैंक का शुद्ध ब्याज मार्जिन मामूली होगा।

बैैंकिंग कारोबार में 3 प्रतिशत शुद्ध ब्याज मार्जिन अच्छा माना जाता है।

 हालांकि यह भी मानकर चलना होगा कि एयरटेल पेमेंट्स बैंक की लागत अधिक नहीं होगी क्योंकि इसे शाखाएं, एटीएम, आईटी हार्डवेयर और कर्मचारियों पर अलग से निवेश नहीं करना होगा।

 यानी यह कम कारोबार से भी गुजारा कर लेगा।

 हालांकि इसके बाद भी पेमेंट्स बैंक के पास आय का कोई अतिरिक्त स्रोत नहीं होगा।

सच्चाई यह है कि एयरटेल अपने दूरसंचार कारोबार को चारों तरफ से सुरक्षित करने के लिए यह कदम उठा रही है।

 देश में एयरटेल के करीब 25 करोड़ उपभोक्ता हैं, जिनमें 90 प्रतिशत प्री-पेड कनेक्शन का इस्तेमाल करते हैं।

 ऐसा अक्सर होता है कि प्री-पेड उपभोक्ता दूसरी सेवा प्रदाता कंपनी से सेवाएं लेना शुरू कर देते हैं।

 पेमेंट्स बैंक के जरिये उनसे एक और संबंध स्थापित कर कंपनी इन उपभोक्ताओं को अपने साथ बनाए रखना चाहती है।

 अगर कोई दूरसंचार प्रदाता कंपनी बैंकिंग सेवाएं भी दे रही हैं तो उपभोक्ताओं के दूसरी सेवा प्रदाता कंपनियों के पास जाने की आशंका कम हो जाती है।

यह बात इस संदर्भ में महत्त्वपूर्ण हो जाती है कि दूरसंचार उद्योग अब मंदी की ओर बढ़ रहा है।

 दूसरे शब्दों में कहें तो तीन बड़ी मौजूदा कंपनियां (एयरटेल, वोडाफोन और आइडिया सेल्युलर) और एक नई कंपनी रिलायंस जियो एक दूसरे को टक्कर देंगी जबकि छोटी कंपनियों का सफाया हो जाएगा।

 एयरटेल का राजस्व पिछले सात साल के उच्चतम स्तर पर पहुंच गया है और यह दर्शाता है कि उपभोक्ता बड़ी कंपनियों के साथ जुड़ते जा रहे हैं।

आने वाले दिनों में दूरसंचार क्षेत्र में प्रतिस्पद्र्धा तीक्ष्ण हो जाएगी।

 सभी कंपनियों ने स्पेक्ट्रम हासिल करने के लिए बड़े पैमाने पर निवेश किए हैं।

 मौजूदा कंपनियों को अपने मौजूदा ग्राहक बनाए रखने के लिए जोर लगाना होगा।

 पेमेंट्स बैंक में एयरटेल के निवेश को उसी संदर्भ में देखा जाना चाहिए।

 इतना ही नहीं, इससे एयरटेल के रिटेलरों के लिए राजस्व अर्जित करने का एक नया मार्ग खुल जाएगा।

 अब जबकि देश में दूरसंचार की पहुंच लगभग सभी लोगों तक पहुंचने की स्थिति में है, ऐसे में नए उपभोक्ताओं के जुडऩे की रफ्तार तो धीमी होगी ही, ऐसे में पेमेंट्स बैंक के जरिये रिटेलरों को जोडऩे एक नया माध्यम मिल जाएगा।

एयरटेल पेमेंट्स बैंक का एक नतीजा यह होगा कि देश में बैंकिंग सेवाओं की पहुंच बढ़ेगी, साथ ही एयरटेल को दूरसंचार क्षेत्र में अपने हित सुरक्षित रखने में भी मदद मिलेगी।

 यह एक वजह है कि दूसरी दूरसंचार कंपनियां भी पेमेंट्स बैंक कारोबार में संभावनाएं तलाश रही हैं।

, – भूपेश भन्डारी।

सौजन्य – बिजनेस स्टैंडर्ड।

