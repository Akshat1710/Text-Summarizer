आगे-पीछे के तर्क (नवभारत टाइम्स)।

नोटबंदी के फैसले से उपजी जटिलताओं को देखते हुए सरकार ने गुरुवार को इसमें कुछ रियायतें घोषित कीं।

 किसान रबी की फसलों की बुआई कर सकें, इसके लिए उन्हें फसल ऋण या किसान क्रेडिट कार्ड के एवज में हफ्ते में 25 हजार रुपये तक निकालने की छूट दी गई है।

 इसके अलावा मंडी व्यापारियों को हर हफ्ते बैंकों से 50 हजार रुपये तक की रकम निकालने की सहूलियत दी गई है।

 फसलों पर लोन बीमा का प्रीमियम चुकाने की अवधि भी 15 दिन आगे खिसका दी गई।

, इतना ही नहीं, शादी-ब्याह के सीजन को देखते हुए जिन परिवारों में शादी है, उन्हें लड़के या लड़की के परिवार के किसी एक सदस्य को ढाई लाख तक की रकम निकालने की इजाजत दी गई है।

 मगर इसके साथ ही सरकार ने यह भी कहा है कि शुक्रवार यानी 18 नवंबर से बैंकों में पुराने नोट बदलवाने की अधिकतम सीमा साढ़े चार हजार के बजाय 2000 रुपये हो जाएगी।

, नोट बदलवाने वाले हर शख्स की उंगली पर स्याही लगाना अनिवार्य कर ही दिया गया है।

 यानी कल से हर व्यक्ति अधिकतम 2000 रुपये के ही नोट बदलवा पाएगा।

 सरकार उम्मीद कर रही है कि इन नए कदमों से हालात कुछ संभलेंगे।

 लेकिन इन नई रियायतों से ऐसा लगता है कि नोटबंदी की नीति घोषित करते समय सरकार ने शादी-ब्याह के नकद खर्चों और सप्लाई लाइन टूटने जैसी समस्याओं की कल्पना ही नहीं की थी।

 इसीलिए उसे हफ्ता बीतते न बीतते अपने प्रयासों की दिशा बदलनी पड़ गई।

, रबी की बुआई में बाधा देश में अभूतपूर्व कृषि संकट का कारण बन सकती है।

 मंडी व्यापारियों को छूट देना इसलिए अनिवार्य हो गया था, क्योंकि अगर एक बार मंडी में माल पहुंचना और वहां से उठना बंद हो गया तो खाने-पीने की चीजों की असाधारण किल्लत पैदा हो सकती है।

 फिलहाल उठाए गए कदमों से इस खतरे का निराकरण हो पाएगा या नहीं, इस बारे में आज भी निश्चयपूर्वक कुछ नहीं कहा जा सकता।

 लेकिन यह तो दिख ही रहा है कि किसान, व्यापारी और शादी, इन तीन मोर्चों पर राहत देने की कोशिश में सरकार को नोट बदलने की सीमा को लगातार बढ़ाने के बजाय इसे अचानक कम करना पड़ गया।

आम समझ यही थी, और सरकार ने साफ संकेत भी दिए थे कि यह सीमा चार हजार से साढ़े चार हजार, और फिर धीरे-धीरे ज्यादा होती जाएगी।

 जाहिर है, वित्त सचिव भले दावा करें कि सरकार के पास पर्याप्त नोट हैं, लेकिन यह बदलाव कुछ और ही संकेत दे रहा है और अभी तो सिर्फ दस ही दिन हुए हैं।

 पीएम की मांगी मोहलत पूरी होने में भी अभी 40 दिन बाकी हैं।

 ऐसे में सरकार से यह गुजारिश ही की जा सकती है कि वह हालात की नजाकत पर लगातार नजर रखे, झटके में किए गए बदलावों से बचे, और लोगों में यह संदेश न जाने दे कि उसकी कही हुई कोई भी बात भरोसा करने लायक नहीं है।

सौजन्य- नवभारत टाइम्स।

