प्रदूषण की चिंता जरूरी (दैनिक जागरण)।

पंजाब के शहर भी वायु प्रदूषण से अछूते नहीं हैं।

 देश के 25 सर्वाधिक प्रदूषित शहरों में से चार शहर लुधियाना, खन्ना, अमृतसर और मंडी गोबिंदगढ़ यहीं के हैं।

चिकित्सा पत्रिका लांसेट की ओर से हाल ही में किए गए अध्ययन की रिपोर्ट न सिर्फ चौंकाती है अपितु चिंतित भी करने वाली है।

 इस अध्ययन के अनुसार भारत की आबोहवा में दिनोंदिन जहर घुलता जा रहा है।

 हालात इस कदर बदतर हो गए हैं कि देश में वायु प्रदूषण के कारण हर मिनट दो लोगों की जान जा रही है।

 इस अध्ययन के अनुसार विश्व के सर्वाधिक प्रदूषित शहरों में से कई भारत में हैं।

 पंजाब के शहर भी इससे अछूते नहीं हैं।

 देश के 25 सर्वाधिक प्रदूषित शहरों में चार शहर लुधियाना, खन्ना, अमृतसर व मंडी गोबिंदगढ़ यहीं के हैं।

 इन शहरों में पार्टिकुलेट मैटर यानी पीएम का की मात्रा 2.5 के स्तर से भी अधिक पाई गई है।

 दिवाली के समय हर साल यह स्तर बढ़ जाता है।

 इसके अतिरिक्त पराली व नाड़ को आग लगाने के कारण भी प्रदेश की हवा में लगातार जहर फैलता जा रहा है।

 फैक्ट्रियों व ईंट भट्ठों आदि से निकलने वाला धुआं भी हवा में जहर घोल रहा है।

 यही कारण है कि वायु प्रदूषण सबसे घातक प्रदूषण के तौर पर उभïरा है।

 सर्वाधिक चिंता की बात तो यह है कि वायु प्रदूषण के कारण जलवायु परिवर्तन पर सर्वाधिक असर पड़ रहा है और जलवायु में जिस प्रकार से परिवर्तन हो रहा है वह निस्संदेह मानव जीवन के लिए बेहद खतरनाक है।

 लुधियाना जैसे शहर जहां बहुतायत में फैक्ट्रियां हैं, वहां स्थिति अधिक खराब है।

 हैरत की बात यह है कि फैक्ट्रियों से निकलने वाले धुएं और खेतों में पराली व नाड़ को आग लगाने से रोकने के लिए सुझाए अथवा लाए गए प्रबंध भी कारगर साबित होते हुए दिखाई नहीं दे रहे हैं।

 प्रदेश में पराली जलाने पर यूं तो रोक लगा दी जाती है, लेकिन इसके बावजूद हर साल बड़ी मात्रा में किसान खेतों में पराली व नाड़ को लाग लगा देते हैं।

 चिंताजनक यह भी है कि सरकार इसे पूरी तरह स्वीकार भी नहीं करना चाह रही है।

 कदाचित यही कारण है कि गत दिवस जब पंजाब व हरियाणा हाइकोर्ट में दिल्ली एनसीआर में वायु प्रदूषण के लिए पंजाब पर आरोप लगे तो प्रदेश के सचिव ने इससे साफ इन्कार कर दिया।

 इसमें कोई संदेह नहीं है कि प्रदेश के कई शहरों में वायु प्रदूषण की स्थिति बेहद खराब है, इसलिए इससे निपटने की चिंता बेहद जरूरी है और जब तक सच्ची मानसिकता के साथ इससे निपटने के उपाय नहीं किए जाते तब तक सुधार कतई संभव नहीं है।

 स्थानीय संपादकीय : पंजाब , सौजन्य- दैनिक जागरण।

