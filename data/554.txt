भोपाल मुठभेड़ पर पैदा हुआ संदेह दूर किया जाना चाहिए (दैनिक भास्कर)।

भोपाल जेल से भागे प्रतिबंधित संगठन सिमी के आठ सदस्यों के मुठभेड़ में मारे जाने पर उठे सवालों के जवाब दिए जाने चाहिए वरना मध्यप्रदेश सरकार की साख पर बट्‌टा लग सकता है।

 यह अच्छी बात है कि केंद्र सरकार ने राष्ट्रीय खुफिया एजेंसी (एनआईए) से जांच की तैयारी कर ली है।

 अगर समय रहते जांच रिपोर्ट आ गई तो बहुत कुछ धुंधलका छंट जाएगा।

 इस मुठभेड़ पर सिर्फ दिग्विजय सिंह के संदेह के कारण जांच की जरूरत नहीं आन पड़ी है, क्योंकि वे अल्पसंख्यकों से जुड़े इस प्रकार के मुद्‌दों पर बयान देते रहते हैं और मौका पड़ने पर कदम पीछे भी खींच लेते हैं।

कुछ मीडिया समूहों ने ऐसे वीडियो प्रस्तुत किए हैं, जिनमें दो देसी कट्‌टे और चाकू के साथ मारे गए सिमी वालों के साथ पुलिस का रवैया संदिग्ध है।

 हालांकि, मध्यप्रदेश के मुख्यमंत्री शिवराज सिंह चौहान और उनके गृहमंत्री ने सवाल उठाने वालों की न सिर्फ कड़ी आलोचना की है बल्कि उनकी देशभक्ति पर भी सवाल उठाए हैं।

 ऐसे में जब सुप्रीम कोर्ट ने हर मुठभेड़ की जांच का आदेश दे रखा है तो सरकार को इस मुठभेड़ की जांच कराने में कोई हर्ज नहीं होना चाहिए, क्योंकि इससे मानवाधिकार के सवालों का उत्तर भी मिल जाता है और अगर समाज के कुछ तबकों के भीतर कोई संदेह पैदा हुआ है तो वह भी दूर हो जाएगा।

 लोकतांत्रिक समाज की चुनौती यही नहीं है कि किस तरह से आतंकियों और अपराधियों का सफाया किया जाए बल्कि उसकी चुनौती यह भी है कि किस प्रकार उन्हें सजा मिले ताकि वे अपनी सोच और जीवन में बदलाव करें।

 यह देखना जरूरी है कि सरकार के कामों से ऐसी स्थितियां न बनें कि और आतंकी पैदा हों।

समाज में नए प्रकार के असंतोष को रोकने की इच्छा और योजना अगर सरकार और राजनीतिक दलों के भीतर होगी तो हर घटना के बाद न तो संदेह की स्थिति पैदा होगी और न ही देशभक्ति का इम्तिहान लिया जाएगा।

 जब मध्यप्रदेश की पुलिस को एक खास विचारधारा के कार्यकर्ता को गिरफ्तार करने पर शासन के सर्वोच्च स्तर से डरावने संकेत मिलते हैं तो भी सवाल उठने स्वाभाविक हो जाते हैं।

 बेहतर हो सरकार निष्पक्ष जांच से संदेह के धुंधलके से बाहर आए और जेल व पुलिस सुधार की पहल करे।

सौजन्य – दैनिक भास्कर, 02-11-2016।

