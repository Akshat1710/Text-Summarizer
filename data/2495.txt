स्थायी राजधानी (दैनिक जागरण)।

उत्तराखंड में चौथे विधानसभा चुनाव के लिए दोनों राष्ट्रीय पार्टियों भाजपा और कांग्रेस ने अपने-अपने घोषणापत्र जारी कर दिए हैं।

 भाजपा ने इस बार घोषणापत्र को दृष्टिपत्र, यानी विजन डाक्यूमेंट नाम दिया तो कांग्रेस ने संकल्प पत्र।

 दोनों के अपने-अपने वादे हैं और अपने-अपने दावे भी मगर इनमें एक बात कॉमन है, स्थायी राजधानी के सवाल पर दोनों ही पार्टियां कुछ भी साफ करने को तैयार नहीं।

 यह एक ऐसा सवाल है, जो पिछले सोलह सालों से प्रदेश की जनता को मथ रहा है मगर सियासी पार्टियां इस मुद्दे पर सुविधा के मुताबिक स्टैंड लेती रही हैं।

 दरअसल, भाजपा और कांग्रेस, दोनों ही पार्टियां ऐसी हैं जिनका पूरे प्रदेश में जनाधार है, लिहाजा इनका कोई भी कदम सियासी नफा-नुकसान को देखकर उठता है।

 अब क्योंकि राज्य की सत्तर विधानसभा सीटों में से ठीक आधी, 35 सीटें मैदानी भूगोल वाले क्षेत्रों में हैं, तो इन्हें भय है कि अगर स्थायी राजधानी गैरसैंण या किसी अन्य पर्वतीय क्षेत्र में बना दी गई तो चुनाव में इसका नुकसान उठाना पड़ सकता है।

 साथ ही, अगर मैदानी क्षेत्र में स्थायी राजधानी घोषित कर दी गई तो पर्वतीय सीटों के मतदाता इससे खफा हो सकते हैं।

 यही वजह है कि राज्य बनने के बाद के सोलह सालों में अस्थायी राजधानी देहरादून को स्थायी राजधानी घोषित नहीं किया गया और न ही गैरसैंण को स्थायी राजधानी बनाने का साहस दिखाया गया।

 अब इस विधानसभा चुनाव के लिए जारी विजन डाक्यूमेंट में भाजपा ने गैरसैंण को राजधानी बनाने के मुद्दे को छुआ तो है मगर केवल औपचारिकता निभाने के लिए।

 विजन डाक्यूमेंट के मुताबिक गैरसैंण को राजधानी स्तर की अवस्थापना सुविधाओं से सुसज्जित कर सबकी सहमति से ग्रीष्मकालीन राजधानी घोषित करने पर विचार किया जाएगा।

 स्थायी राजधानी के लिए विभिन्न विकल्पों पर शीर्ष निर्वाचित संस्था, विधानसभा में विचार किया जाएगा।

 साफ है कि स्थायी राजधानी के मामले को भाजपा ने फिर आगे के लिए सरका दिया है।

 दूसरी तरफ, कांग्रेस ने अपने संकल्प पत्र में गैरसैंण का विकास राज्य राजधानी क्षेत्र की तर्ज पर करने की बात कही है, साथ ही यहां विधानसभा सत्र के आयोजन और मुख्यमंत्री कार्यालय की स्थापना की भी बात कही गई है मगर यह कहीं जिक्र नहीं कि इसे ग्रीष्मकालीन या स्थायी राजधानी घोषित किया जाएगा।

 मतलब साफ है, कांग्रेस का स्टैंड भी स्थायी राजधानी के मामले में भाजपा की ही तर्ज पर नजर आ रहा है।

 अब सरकार कोई भी पार्टी बनाए, निकट भविष्य में स्थायी राजधानी के सवाल का जवाब मिलने की तो उम्मीद नहीं है।

 स्थनीय संपादकीय- उत्तराखंड।

सौजन्य- दैनिक जागरण।

