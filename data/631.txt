चुनाव, नशा और नोट (दैनिक जागरण)।

पंजाब में चुनावी सीजन सिर पर है और चुनाव आयोग इसकी किसी भी वक्त घोषणा कर सकता है।

 ऐसे वक्त में सीमावर्ती क्षेत्रों के साथ-साथ कुछ शहरों में पिछले दिनों के दौरान पकड़ी गई नशे की खेप व करोड़ों रुपये की नई करंसी ने सोचने पर मजबूर कर दिया है कि नोटबंदी के बावजूद इस बार क्या चुनाव नशे व पैसे के दम पर ही होगा।

 यह चिंतनीय है।

 इससे भी ज्यादा चिंतनीय यह है कि आम लोगों को घंटों बैंकों व एटीएम के बाहर लाइन में लगने के बावजूद आठ-दस हजार रूपये से ज्यादा की रकम नहीं मिल रही है जबकि तस्करों व व्यवसायियों के घरों पर छापामारी के दौरान लाखों-करोड़ों रूपये की नई करंसी की बरामदगी हो रही है।

 रविवार को जो नशा तस्कर काउंटर एटेंलीजेंस ने पकड़े हैं उनसे भी करीब बारह लाख रुपये की नई करंसी बरामद हुई है।

 हालांकि पिछले दो-तीन दिनों के दौरान आयकर विभाग दर्जी से लेकर ज्वैलर्स व अन्य व्यवसायियों के ठिकानों पर छापामारी करके करोड़ों रूपयों की नई करंसी की बरामदगी कर चुका है।

 हाल में ही में चुनाव आयोग के आग्र्रह पर पंजाबी विश्वविद्यालय ने पंजाब के चार प्रमुख क्षेत्रों दोआबा-माझा, मालवा व पुआद में करीब चार हजार घरों से सर्वे करवाकर सैंपल लिए थे।

 इस सर्वे का निष्कर्ष भी कहता है कि बेशक देश में नोटबंदी है और यह माना जा रहा है कि इस बार के चुनाव में शायद नशे व पैसे का प्रयोग नहीं होगा परंतु जमीनी हकीकत इससे बिल्कुल अलग है।

 विश्वविद्यालय के सर्वे के अनुसार पंजाब का इस बार का चुनाव भी पूर्व के चुनावों की तरह नशे, पैसा व बाहुबल के दम पर ही होगा।

 हाल के दिनों में पकड़ी गई खेपों से भी सर्वे की रिपोर्टों पर मुहर लगती है।

 सीमा पर सुरक्षा एजेंसियों द्वारा कड़ी चौकसी होने के बावजूद लगातार नशे की खेपें पकड़ी जा रही हैं।

 इसके अलावा चुनावी शराब की भ_ियां तोड़ कर शराब को बहाया जा रहा है।

 हैरानी की बात तो यह है कि जिस तरह से तस्करों व व्यवसायियों के पास से करोड़ों रूपये की नई करेंसी पकड़ी जा रही ह,ै यह आखिर आ कहां से रही है।

 बेशक सरकार कालाधन पर नकेल के लाख दावे कर रही हो परंतु कालाधन नई करंसी के आने के बाद खत्म नहीं हुआ है।

 इससे ही नशे का कारोबार फिर से पनपने लगा है।

 ऐसा लगता है कि सरकारी तंत्र में इतने छेद हैं कि शायद इन्हें बंद करना अब किसी के वश की बात नहीं रह गई है।

 चुनाव आयोग को चाहिए कि वह स्थानीय तंत्र के अलावा पंजाब में अपने तंत्र को सक्रिय करे जो कि राज्य में नशे और पैसे पर नजर रखे ताकि चुनाव को साफ-सुथरे तरीके से करवाया जा सके और सही लोग चुनकर विधानसभा में पहुंच सकें।

 स्थानीय संपादकीय : पंजाब , सौजन्य – दैनिक जागरण।

