छापे में दाल (हिन्दुस्तान : Editorial)।

वुडापेस्ट, 12 अक्तूबर।

 यहां प्रकाशित एक विज्ञप्ति से मालूम होता है कि गवर्मेण्ट ने धुरी राष्ट्रों से हंगरी और रूमानिया के बीच हो रहे झगड़े में हस्तक्षेप करने की अपील की है।

 अल्पसंख्यकों के प्रति किये जाने वाले व्यवहार की जांच के लिए एक मिश्रित कमीशन बिठाया जाये, रूमानिया का यह सुझाव, इस आधार पर रद्द कर दिया गया कि 22 सालों का परीक्षण बताता है कि इस प्रकार का कमीशन किसी सफल परिणाम पर नहीं पहुंचता, बल्कि दुर्घटनाओं का स्नेत होता है।

 विज्ञप्ति में कहा गया है कि सरकार आशा करती है कि दोनों देशों के बीच नार्मल सम्बन्ध स्थापित हो जायेगा।

 धुरी राष्ट्रों के हस्तक्षेप से हंगरी में जर्मनी द्वारा ग्रहण किये गये उपायों के विस्तार के लिए मार्ग खुल जायेगा।

 ब्रिटिश-प्रजाजनों को सलाह: लन्दन में सरकारी तौर से पुष्टि हो गई है कि ब्रिटिश दूतावास द्वारा रूमानिया स्थित ब्रिटिश प्रजाजनों को शत्रु-अधिकृत इलाके में टिके रहने के खतरे की चेतावनी दे दी गई है।

 वुडापेस्ट का ब्रिटिश दूतावास उन ब्रिटिश प्रजाजनों की, जो रूमानिया छोड़ना चाहते हैं, अन्यत्र पहुंचाने के लिए समर्थ है।

 ‘रायटर’ को मालूम हुआ है ब्रिटिश दूत रूमानियन-सरकार के प्रतिनिधियों से उनके विरोधी वक्तव्यों का और स्पष्टीकरण प्राप्त करने की कोशिश कर रहे हैं।

पिछले कुछ सालों से खाने-पीने की चीजों की कीमतें पाकिस्तान के लोगों के लिए सबसे बड़ा बोझ साबित हो रही हैं।

 खाद्य पदार्थो की महंगाई अपने चरम पर है और इसको काबू में करने का तंत्र नाकाम साबित हो रहा है।

 ऐसे हालात में, वजीर-ए-खजाना इशाक डार की सदारत वाली पिछली बैठक में लिए गए फैसले के मुताबिक ‘कॉम्पिटिशन कमिशन ऑफ पाकिस्तान’ को कहा गया है कि वह एक निगरानी कमेटी बनाए, जो कीमतों को हद में रखने के लिए जरूरी सामान को दूसरे मुल्कों से मंगाने व भेजने और खाद्यान्न का समर्थन मूल्य तय करने जैसे मसलों को देख सके।

 यह कोई छिपी हुई बात नहीं है कि जब किसी चीज की कमी होती है, तो उसकी जमाखोरी से दाम तेजी से चढ़ते हैं।

 हम उम्मीद करते हैं कि तमाम जरूरी महकमों के अफसरों से राय-मशवरे के बाद जो कदम उठाए जा रहे हैं, उनका माकूल असर होगा।

 खाना हर इंसान और कुनबे की बुनियादी जरूरत है।

 पिछले कुछ सालों में किए गए सर्वे बताते हैं कि मुल्क में कुपोषण की दर बढ़ती ही जा रही है, खासकर सिंध के सुदूर इलाकों में और इस कुपोषण का सीधा रिश्ता महंगाई से है।

 शहराती घरों में पकने वाली चीजों में भी पोषण की भारी कमी देखी गई है।

 अगर हुकूमत महंगाई को काबू में करने में कामयाब होती है, तो यह उन तमाम लोगों की एक बड़ी खिदमत होगी, जिनकी कमाई का बहुत बड़ा हिस्सा सिर्फ खाने-पीने की चीजें खरीदने में ही खर्च हो जाती हैं।

 मुल्क के आलादिमाग लोगों ने इस बात को बार-बार उजागर किया है कि हमारे यहां खाने-पीने के सामान पर जितनी रकम खर्च की जाती है, उतनी तो कई विकसित मुल्कों में भी नहीं होती।

 यह सुकूनदेह बात है कि हुकूमत ने हालात की संजीदगी को महसूस किया है और इस समस्या के इलाज का फैसला किया है।

 दुर्योग से हमारा अब तक का अनुभव यह रहा है कि हम मनसूबे तो बड़े-बड़े बांधते हैं, मगर अमल के मोर्चे पर कामयाब नहीं हो पाते।

 उम्मीद है कि इस मामले में यह सिलसिला टूटेगा और हम कीमतों को काबू में करने में कामयाब होंगे, ताकि पाकिस्तान के हर बाशिंदे की हद में खाने-पीने की चीजें हों।

 द न्यूज, पाकिस्तान।

दालों की बढ़ती कीमतों से सरकार चौकन्नी हुई है और उसने कुछ कदम उठाने शुरू कर दिए हैं।

 एक बड़ा कदम तो यह है कि दालों की जमाखोरी कर रहे व्यापारियों के यहां छापे मारे गए हैं।

 बताया जाता है कि तीन दिन की छापेमारी में लगभग 36,000 टन दालें बरामद हुई हैं।

 इससे खुले बाजार में दालों की कीमतें कम जरूर हुई हैं, हालांकि यह कमी नाकाफी है।

 अरहर की दाल खुदरा बाजार में 210 रुपये प्रति किलोग्राम से 205 रुपये प्रति किलोग्राम तक आ गई है।

 जब बरामद हुई दाल बाजार में आएगी, तो कीमतें शायद तेजी से घटें।

 इस बीच आयातित दाल की भी एकाध खेप और आ जाएगी और इसका भी असर दालों की कीमतों पर पड़ेगा।

 छापेमारी का एक असर यह भी होगा कि जिन व्यापारियों ने ज्यादा मुनाफे के लालच में जमाखोरी की है, वे अतिरिक्त स्टॉक बाजार में ले आएंगे।

 इससे भी कीमतें कम होंगी।

 वैसे दालों की कीमतों को जितनी ऊंचाई तक जाना था, वहां वे पहुंच चुकी हैं और जिन्हें अतिरिक्त मुनाफा कमाना था, वे कमा चुके हैं।

 ऐसा नहीं कह सकते हैं कि अब दाल की कीमतें सामान्य हो जाएंगी, क्योंकि बारिश इस बार कम हुई है, जिससे दालों का उत्पादन कम ही रहेगा।

 सरकार सक्रिय रही, तब भी दालों की कीमतें आसमान छूने की तरफ बढ़ेंगी ही।

 हरित क्रांति के 50 साल बाद वे दिन बहुत पीछे छूट चुके हैं, जब हर चीज की कमी होती थी और राशन की दुकानों पर गेहूं, चावल और चीनी के लिए लंबी लाइनें लगती थीं।

 तब जमाखोरों और कालाबाजारियों के खिलाफ कड़ी कार्रवाई की घोषणाओं की खबरें भी आम थीं।

 यहां तक कि फिल्मों में भी खलनायक अनाज के जमाखोर और कालाबाजारिए हुआ करते थे।

 वह जमाना बीत गया, लेकिन आज भी हर साल-दो साल पर किसी चीज की किल्लत हो जाती है, दाम आसमान छूने लगने लगते हैं और फिर जमाखोरों के खिलाफ कार्रवाई की खबरें पुराने दिनों की याद दिलाती हैं।

 ऐसा कभी प्याज के साथ होता है, कभी चीनी, कभी खाद्य तेल, तो कभी दालों के साथ।

 भारत जैसे विशाल देश की खाद्यान्न की जरूरत भी बड़ी है और किसी भी खाद्य-वस्तु के उत्पादन में कमी से उसके दाम आसमान चढ़ जाते हैं।

 हमारे यहां अब भी खाद्यान्नों की जरूरत और उत्पादन के बीच तालमेल नहीं है, न ही खाद्यान्नों के उत्पादन या आयात में भविष्य की जरूरतों को मद्देनजर रखकर योजनाएं बनाई जाती हैं।

 अचानक दाम बढ़ते हैं, तो पता चलता है कि जरूरत और उपलब्धता के बीच काफी बड़ी खाई है।

 इसके अलावा, भारत का वितरण और व्यापार तंत्र ऐसा है कि कुछ थोक व्यापारी किसी चीज की फौरी कमी को तुरंत भारी मुनाफे का जरिया बना लेते हैं।

 इन थोक व्यापारियों के छोटे-छोटे समूह हैं, जिनका किसी वस्तु के व्यापार पर एकाधिकार होता है, वे स्थानीय राजनीति में भी शक्तिशाली होते हैं, जिससे उनका एकाधिकार बना रहता है।

 केंद्र सरकार इस बार दालों की कीमत में बढ़ोतरी से चेती है और उसने खाद्यान्नों के भविष्य की मांग का आकलन करने के लिए एक स्थायी विशेषज्ञ समिति के गठन का फैसला किया है।

 सरकार ने दालों का 35,000 टन का बफर स्टॉक बनाने का फैसला भी किया है, ताकि दाम बढ़ने की स्थिति में बाजार में आपूर्ति बढ़ाकर दामों को नियंत्रित किया जा सके।

 इसके अलावा, एक बड़ी जरूरत खाद्यान्नों के थोक व्यापार को खोलने की भी है, ताकि व्यापारियों का छोटा सा समूह दालों के दामों को अपने स्वार्थ से नियंत्रित न कर पाए।

 यह व्यवस्था करना भी जरूरी है कि किसानों को अपनी फसल की अच्छी कीमत मिले, ताकि वे दाल जैसी अनिश्चित फसल का उत्पादन बढ़ाने के लिए प्रोत्साहित हों।

सौजन्य :- हिन्दुस्तान, 23.10.2015।

