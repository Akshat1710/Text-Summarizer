एमजीएम की कुव्यवस्था (दैनिक जागरण)।

कोल्हान के सबसे बड़े सरकारी एमजीएम अस्पताल की कुव्यवस्था स्वास्थ्य सुविधाओं की पोल खोलती नजर आती है।

 पिछले 48 घंटे में हुई दो घटनाएं यह बताने के लिए काफी हैं कि यहां की स्थिति क्या है।

 जमशेदपुर स्थित एमजीएम अस्पताल के इमरजेंसी में तैनात चिकित्सक पर जहां आग से झुलसी दो साल की बच्ची के इलाज के लिए पैसे मांगने का आरोप लगा वहीं इसी अस्पताल में गर्भवती महिलाओं को बरामदे में बेड पर छोड़ दिया गया है।

 न डॉक्टर देखने आ रहे हैं, न चादर कंबल मिल रहा है।

 एमजीएम को निजी अस्पतालों की तर्ज पर बेहतर बनाने को दर्जनों योजनाएं बनीं लेकिन सब कागज पर ही दम तोड़ती रहीं।

 बीते छह साल में नौ अधीक्षक बदल दिए गए फिर भी स्थिति यथावत है।

 आइसीयू में उपकरणों का अभाव है, चिकित्सीय मशीनें खराब हैं।

 करोड़ों की लागत से बना मोड्यूलर ऑपरेशन थियेटर चालू नहीं हो सका है।

 दवाओं की कमी है।

 ओपीडी में आने वाले मरीजों के लिए शौचालय की व्यवस्था तक नहीं है।

 सवाल यह कि आखिर व्यवस्था में सकारात्मक परिवर्तन क्यों नहीं हो पा रहा है।

 स्थिति की गंभीरता को यह आंकड़ा भी बयां करता है कि अस्पतालीय व्यवस्था से ऊबकर छह माह में 2749 मरीज अस्पताल से भाग चुके हैं।

 अगर सरकारी अस्पताल के चिकित्सक पर सौ-दौ सौ रुपये की रिश्वत के लिए किसी के इलाज में कोताही का आरोप लगने लगे तो इससे बड़ा अपराध नहीं हो सकता।

 यह हाल तब है, जब एमजीएम मुख्यमंत्री के गृह क्षेत्र में स्थापित है।

 इसके बावजूद चिकित्सकों की लापरवाही बदस्तूर जारी है।

 सरकार को मूल कारणों के निदान की तलाश करनी होगी।

 ढूंढना होगा कि आखिर सरकारी तंत्र विफल क्यों हो रहा है।

 जहां गड़बड़ी हो, उसे दुरुस्त किया जाए।

 शासन कहता है, स्वास्थ्य सेवा के लिए पैसों की कमी नहीं है, वहीं एमजीएम प्रबंधन फंड की कमी का रोना रोता है।

 इस विरोधाभास को तत्काल खत्म किया जाना चाहिए।

 उच्च पदों पर ऐसे अधिकारी तैनात हों जिन्हें चिकित्सा व्यवस्था की बारीक समझ हो।

 ऐसा लगता है कि एमजीएम अस्पताल में ईमानदार व पारदर्शी प्रबंधन नहीं है।

 शासन की सोच सरकारी अस्पतालों को निजी चिकित्सीय संस्थाओं के मुकाबले खड़ा करने की है, वहीं अस्पताल प्रबंधन इस सोच में पलीता लगा रहे हैं।

 जब सरकार कल्याणकारी कार्यों के लिए अपनी झोली खोले हुए है तो उसके जमीनी स्तर पर कार्यान्वयन को भी सुनिश्चित करना ही होगा।

 स्थानीय संपादकीय : झारखंड , सौजन्य – दैनिक जागरण।

