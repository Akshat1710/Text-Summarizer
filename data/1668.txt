घाटी में कैसे लौटे अमन।

 (नईदुनिया)।

कश्मीर घाटी में जारी अशांति के बीच सोमवार को आतंकवादियों से मुठभेड़ में सीमा सुरक्षा बल के तीन सुरक्षाकर्मी शहीद हो गए।

 कुपवाड़ा जिले के माछिल इलाके में हुई ये घटना घाटी में गहराती सुरक्षा चुनौतियों की ताजा मिसाल है।

 एक मुठभेड़ में हिज्बुल मुजाहिदीन के आतंकी बुरहान वानी के मारे जाने के बाद घाटी में फैली अशांति लगभग एक महीना गुजरने के बाद भी काबू में आती नहीं दिखती।

 इस दौरान अनेक दुर्भाग्यपूर्ण मौतें हुई हैं।

 तकरीबन 100 आम लोग भीड़ नियंत्रित करने के लिए दागे गए छर्रों से जख्मी हुए हैं।

 सोमवार को विपक्ष ने राज्यसभा में इस मुद्दे को उठाया।

 कांग्रेस नेता गुलाम नबी आजाद ने स्थिति सामान्य बनाने के लिए सरकार से राजनीतिक प्रक्रिया शुरू करने की मांग की, तो सीपीएम नेता सीताराम येचुरी ने छर्रों की फायरिंग तुरंत रोकने पर जोर दिया।

, यह निर्विवाद है कि कश्मीर मसले का हल आखिरकार राजनीतिक संवाद और सहमति से ही होगा।

 लेकिन ध्यानार्थ यह है कि ऐसी किसी पहल की राह में सबसे बड़ी बाधा पाकिस्तान प्रायोजित आतंकवाद है।

 जब हमारे जवानों पर घातक हमले हो रहे हों, उस समय कैसी और किस हद तक राजनीतिक प्रक्रिया संभव है, यह विचारणीय है।

 कश्मीर के मौजूदा हालात में सबसे पहली जरूरत वहां शांति कायम करने की है।

 इस काम में सबसे बड़ी भूमिका जम्मू-कश्मीर सरकार की है।

 अफसोसनाक है कि ये जिम्मेदारी निभाने में महबूबा मुफ्ती सरकार अब तक बेअसर रही है।

 अशांति के आरंभिक दिनों में पहल करना तो दूर, मुख्यमंत्री महबूबा और उनका प्रशासन गायब नजर आए।

 जब तक मुख्यमंत्री सक्रिय हुईं, स्थिति बिगड़ चुकी थी।

 अब स्थिति को संभालना बड़ी चुनौती है।

 यह काम केंद्र और राज्य सरकारों में बेहतर तालमेल से ही हो सकता है।

, स्पष्टत: घाटी में अमन-चैन की बहाली की खातिर दो मोर्चों पर पहल की आवश्यकता है।

 आतंकवादियों और सीमापार से संचालित तत्वों से कोई रियायत नहीं हो सकती।

 ये तत्व घाटी को अशांत बनाए रखने पर आमादा हैं।

 ऐसी स्थितियों के बहाने परमाणु युद्ध का भय पैदा करना उनकी रणनीति का हिस्सा है।

 आतंकी संगठन हिज्बुल मुजाहिदीन के सरगना सैयद सलाहुद्दीन की कश्मीर मुद्दे को लेकर भारत के साथ परमाणु युद्ध की हालिया धमकी भी उनकी इसी रणनीति को दर्शाती है।

 वैसे पाकिस्तान खुद भी आतंकवाद का शिकार है, जैसा कि क्वेटा में अस्पताल पर हुए ताजा हमले से पुन: जाहिर हुआ, फिर भी वह पड़ोस में दहशतगर्दी प्रायोजित करने से बाज नहीं आता।

 अत: उसके समर्थक उग्रवादियों को परास्त करने के अलावा भारत के पास कोई और विकल्प नहीं है।

 लेकिन आम कश्मीरी अवाम से संवाद बनाने की भरसक कोशिश होनी चाहिए।

 यह काम आसान नहीं है।

 इसके लिए राष्ट्रीय आम-सहमति आवश्यक है, जो सभी राजनीतिक दलों के जिम्मेदार रुख से ही तैयार हो सकती है।

, सौजन्य – नईदुनिया (09.08.2016)।

