खास है यह जीत (दैनिक ट्रिब्यून)।

नेत्रहीन क्रिकेटरों का विश्वकप।

यूं तो भारत-पाकिस्तान के बीच क्रिकेट के किसी भी फॉरमेट में मुकाबला रोमांचकारी होता है मगर यदि नेत्रहीन क्रिकेटरों का विश्वकप हो तो रोमांच बहुत अधिक बढ़ जाता है।

 रविवार को बेंगलुरु के चिन्नास्वामी स्टेडियम में टी-20 नेत्रहीन क्रिकेट विश्वकप के फाइनल में भारत की उत्साही टीम ने पाक को नौ विकेट से हराया।

 जीत के आकार से खिलाड़ियों की प्रतिभा का बोध होता है।

 वे खेल के हर क्षेत्र में उम्दा खेले।

 वर्ष 2012 में पहले टी-20 विश्वकप में भी भारत ने पाक को हराया था।

 जब इन खिलाड़ियों का जीवन कुदरत के कहर से बेहद मुश्किलों भरा हो तो विश्व खिताब जीतना बड़ी बात है।

 सरकार और समाज को इनका हौसला बढ़ाना चाहिये ताकि जीत का यह सिलसिला बना रहे।

 विडंबना यह है कि देश में क्रिकेट के प्रति जुनून तो है मगर महिला व विजुअली चैलेंज्ड खिलाड़ियों को न तो पर्याप्त सम्मान ही मिलता है और न ही पैसा।

 यह भेदभाव खत्म होना चाहिए।

 तभी प्रतिभाएं देश के काम आ सकेंगी।

इस खास जीत की खबर के बीच एक अच्छी खबर यह भी आई है कि बीते टी-20 विश्वकप में नेत्रहीन टीम के कप्तान रहे शेखर नायक को पद्मश्री पुरस्कार के लिये चुना गया है।

 वे विराट कोहली के साथ पुरस्कार लेंगे मगर पद-प्रतिष्ठा व पैसे के मुकाबले में वे कहां खड़े हैं।

 शेखर 2012 के टी-20 विश्वकप जीतने वाली टीम के कप्तान रहे हैं।

 मगर उन्हें एक अदद नौकरी की सख्त जरूरत है और वे एक एनजीओ के साथ काम कर अपनी जीविका का उपार्जन कर रहे हैं।

 क्रिकेट किसी भी फॉरमेट में हो, सबको एक जैसा सम्मान, पैसा व रोजगार का अवसर मिलना चाहिए।

 अपूर्णता के साथ जीवन संघर्ष में जुटे इन खिलाड़ियों का जीवन संघर्ष आम लोगों के मुकाबले कई गुना ज्यादा है।

 ऐसे में जब वे दो बार विश्वकप जीत चुके हैं तो हमारा दायित्व बनता है कि उन्हें वह सम्मान मिले, जिसके वे हकदार हैं।

 उन्हें समाज की उपेक्षा से मुक्त कराने के लिये आत्मसम्मान से जीने का मौका उपलब्ध कराया जाना चाहिए।

 भारतीय क्रिकेट कंट्रोल बोर्ड को ब्लाइंड क्रिकेट को मान्यता देनी चाहिए।

 खिलाड़ी अच्छा खेल रहे हैं और थोड़े ही अंतराल में दो विश्वकप जीत चुके हैं।

 कोशिश हो कि उनकी जिंदगी थोड़ी आसान और सम्मानजनक हो जाये।

सौजन्य- दैनिक ट्रिब्यून।

