राष्ट्रपति शासन का सबब (राष्ट्रीय  सहारा )।

सर्वोच्च न्यायालय ने अरुणाचल प्रदेश में राष्ट्रपति शासन लागू करने के विरुद्ध याचिकाओं की सुनवाई को पांच दिनों के लिए आगे बढ़ा दिया है।

 पहली नजर में ऐसा लग सकता है कि अगर उसने पहले अरु णाचल विधानसभा के अध्यक्ष को हटाए जाने की तथा बाद में कांग्रेस द्वारा राष्ट्रपति शासन लागू करने की याचिका को स्वीकार कर लिया तो इसमें कुछ न कुछ तो मेरिट है।

 इससे यह भी संभावना बलवती हुई कि शायद न्यायालय इसके विरु द्ध भी टिप्पणी दे सकता है, लेकिन न्यायालय द्वारा याचिका स्वीकार करने भर से इतना बड़ा अर्थ निकालना उचित नहीं होगा।

 उच्चतम न्यायालय हमारे संविधान का अभिभावक है और संविधान से संबंधित प्रश्न का मामला जब भी उसके सामने आता है वह प्राय: इसे स्वीकार कर सुनवाई करता है।

 इसलिए उसका अंतिम फैसला क्या होगा, वह केन्द्र के निर्णय पर क्या टिप्पणी करेगा; इसके बारे में कोई भी कयास उचित नहीं है।

 सुरक्षित रास्ता तो यही है कि हमें फैसलों की प्रतीक्षा करनी चाहिए।

 किंतु इसके साथ हम पूरे घटनाक्रम को निष्पक्षता और गहराई से देखकर सच्चाई का मोटा-मोटी तो आकलन कर ही सकते हैं।

, पर प्रश्न उठता है कि केन्द्र सरकार के पास चारा क्या था।

 ध्यान रखने की बात है कि कांग्रेस के नेताओं की मुलाकात के बाद राष्ट्रपति प्रणब मुखर्जी ने प्रदेश में राष्ट्रपति शासन को मंजूरी दी।

 कांग्रेस के वरिष्ठ नेताओं का प्रतिनिधिमंडल राष्ट्रपति से मिला एवं इसके विरोध में अपने सारे तर्क प्रस्तुत किए।

 उसके बाद राष्ट्रपति ने केन्द्रीय गृहमंत्री राजनाथ सिंह को बुलाकर उनसे जानकारी ली थी।

 यह भी न भूलें कि राष्ट्रपति ने कैबिनेट की सिफारिश के दो दिनों बाद इस प्रस्ताव पर हस्ताक्षर किए।

 आखिर दो दिनों का समय उन्होंने लिया तो पूरी स्थिति को समझने के लिए ही।

 जाहिर है, वे केन्द्र के इस तर्क से सहमत थे कि प्रदेश में संवैधानिक संकट की स्थिति पैदा हो गई है, जिससे निकलने का तत्काल कोई चारा नहीं है।

 कांग्रेस को शायद यह उम्मीद थी कि न्यायालय में मामला ले जाने के बाद राष्ट्रपति फैसले को स्थगित रख सकते हैं, लेकिन प्रणब मुखर्जी ने संवैधानिक विशेषज्ञों से मशविरा करने के बाद अपना फैसला ले लिया।

 तो राष्ट्रपति के फैसले का भी तो कोई अर्थ है।

 वे चाहते तो मंत्रिमंडल की सिफारिश को पुनर्विचार के लिए भी लौटा सकते थे।

 निश्चय ही यह कांग्रेस के लिए बड़ा झटका था।

 उसके पास दो विकल्प थे।

 इसके विरुद्ध न्यायालय का दरवाजा खटखटाना तथा राजनीतिक रूप से सरकार के खिलाफ मोर्चा खोलना।

 इसने दोनों विकल्प अपना लिये।

, कांग्रेस का आरोप है कि राज्यपाल ज्योति प्रसाद राजखोवा केंद्र सरकार के इशारे पर राजनीतिक फैसले ले रहे हैं।

 जब भी ऐसी स्थिति में राष्ट्रपति शासन लागू होता है सत्तारूढ़ पार्टी की प्रतिक्रिया यही होती है।

 वैसे भी हमारे संविधान में राष्ट्रपति शासन को अंतिम विकल्प माना गया है।

 यानी जब सामान्य लोकतांत्रिक प्रक्रिया चलने की सारी संभावनाएं शेष हो गई हों, तभी राष्ट्रपति शासन लागू किया जाना चाहिए।

 राज्यपाल की जिस तरह की रिपोर्ट आई थी; उसमें यह साफ था कि केन्द्र के पास तत्काल दूसरा विकल्प नहीं है।

 अरु णाचल प्रदेश के बारे में यह सच है कि अंदरूनी राजनीति तथा विधायकों की आपसी लड़ाई के कारण प्रदेश की कांग्रेस सरकार विधानसभा का सत्र तो दूर विधायक दल की बैठक भी नहीं बुला पा रही थी।

 जरा सोचिए, जब आपके लिए विधायक दल की बैठक तक बुलाना संभव नहीं हो तो फिर क्या हो सकता है।

 संविधान के अनुसार किसी भी विधानसभा के दो सत्रों के बीच छह महीने से ज्यादा की अवधि नहीं होनी चाहिए।

, क्या यह सच नहीं है कि अरुणाचल प्रदेश में छह महीने तक विधानसभा की बैठक न बुलाई जा सकी है।

 इसके बाद क्या प्रदेश को यों ही छोड़ दिया जा सकता था।

 हम न भूलें कि पिछले महीने कांग्रेस के दो दर्जन विधायक टूट कर विपक्ष और विद्रोहियों से मिल गए थे।

 उन्होंने मुख्यमंत्री नबाम तुकी और विधानसभा अध्यक्ष नबाम रेबिया के खिलाफ अविास प्रस्ताव पारित कर दिया था।

 दरअसल, अरुणाचल प्रदेश में पिछले साल 16 दिसम्बर से राजनीतिक संकट है।

 यह साफ था कि मुख्यमंत्री के खिलाफ कांग्रेस में विद्रोह गया है।

 विद्रोहियों ने राज्यपाल से मिलकर अपनी बात रखी।

 राज्यपाल ने स्थिति को देखते हुए 15 दिसम्बर 2015 को विधानसभा सत्र बुलाने की घोषणा की।

 यह इस मायने में सही कदम था, क्योंकि अंतत: बहुमत और अल्पमत का फैसला विधानसभा में ही होना चाहिए और इसमें देर नहीं की जानी चाहिए।

 देर का मतलब होता है तोड़फोड़, भय, लालच आदि से विधायकों को अपने पाले में करने का हथकंडा।

 इससे बचने का रास्ता यही है कि जल्दी से जल्दी विधानसभा का सत्र बुला दिया जाए।

, साफ था कि नबाम तुकी के लिए बैठक बुलाना संभव नहीं हुआ।

 हालांकि उन्होंने कहा कि हम अपने विधायकों के साथ इसका बहिष्कार करते हैं, लेकिन सच यह था कि कांग्रेस विधायक दल में उनके खिलाफ विद्रोह हो गया था।

 उधर, 16 दिसम्बर को कांग्रेस के 21 विद्रोही विधायकों ने विधानसभा अध्यक्ष नबाम रेबिया के महाभियोग के लिए विधानसभा भवन के बाहर ही बैठक की और भाजपा के 11 तथा दो निर्दलीय विधायकों के साथ मिलकर उन्हें हटा दिया।

 उनकी जगह इन 34 विधायकों ने उपाध्यक्ष को विधानसभा अध्यक्ष घोषित कर दिया।

 विधानसभा अध्यक्ष ने इस कदम को अवैध और असंवैधानिक करार दिया था।

 वे गुवाहाटी उच्च न्यायालय गए जिसने विद्रोही विधायकों की कार्रवाई पर स्थगनादेश दे दिया, लेकिन विधानसभा अध्यक्ष की याचिका को खारिज कर दिया।

 यानी उच्च न्यायालय ने इसे तत्काल असंवैधानिक नहीं माना।

 इस फैसले के खिलाफ विधानसभा अध्यक्ष उच्चतम न्यायालय गए थे जिसने इसे संविधान सभा को सुपुर्द कर दिया।

 पूरे घटनाक्रम पर निष्पक्षता से विचार करें तो पहला निष्कर्ष यही आएगा कि कांग्रेस विधानसभा में अपना बहुमत खो चुकी है।

 यह अच्छा है, बुरा है, लोकतंत्र के लिए घातक है या लाभकारी इस पर तो बहस हो सकती है।

, निस्संदेह, पूर्वोत्तर के कुछ राज्यों में जिस तरह विधायक दलीय निष्ठा बदलते हैं, वह लोकतंत्र के लिए कुरूप दृश्य उपस्थित करता है तथा इससे अस्थिरता पैदा होती है।

 राजनीतिक अस्थिरता विकास और शांति में सबसे बड़ी बाधा होती है, लेकिन सच यही है कि कांग्रेस के ही विधायकों ने उसे अल्पमत में ला दिया है जिसे वह स्वीकार नहीं कर पा रही है।

 शायद दूसरी पार्टी होती तो वह भी यही करती।

 अगर राज्यपाल ने विधानसभा का सत्र आहूत करने का ऐलान किया तो इसमें गलत क्या है।

 आखिर बोम्मई मामले में उच्चतम न्यायालय ने यही तो कहा था कि सरकार के रहने या जाने का फैसला हर हाल में सदन के अंदर ही होना चाहिए।

 राज्यपाल ने यही तो किया था।

 आपका बहुमत नहीं है तो आप विधानसभा की बैठक टालते रहें, इसे कैसे स्वीकार किया जा सकता है।

 आपको बहुमत है या नहीं इसका परीक्षण कहां होगा।

 विधान सभा में ही न।

 किंतु दूसरी ओर राष्ट्रपति शासन भी लंबी अवधि का विकल्प नहीं हो सकता।

 उम्मीद करनी चाहिए कि सर्वोच्च न्यायालय ऐसा फैसला देगा जिससे राजनीतिक सच्चाई भी सामने आएगी और संविधान की भी रक्षा होगी।

,  ।

सौजन्य :- राष्ट्रीय सहारा ,28.01.2016,अवधेश कुमार।

