बजट में विलंब नहीं (बिजनेस स्टैंडर्ड)।

केंद्र सरकार ने निर्वाचन आयोग को भेजे गए जवाब में यह कहकर उचित ही किया है कि वह केंद्रीय बजट आगामी 1 फरवरी को ही पेश करेगी।

 आयोग ने सरकार से कहा था कि वह बजट को देर से पेश किए जाने के बारे में अपना जवाब मंगलवार तक पेश कर दे।

 दरअसल कई राजनीतिक दलों ने यह सवाल उठाया था कि वर्ष 2017-18 के आम बजट को पेश किए जाने की तारीख और पांच राज्यों में होने जा रहे विधानसभा चुनावों की तारीख एक दूसरे के काफी करीब है।

 ऐसे में केंद्र में सत्तारूढ़ भारतीय जनता पार्टी (भाजपा) इस दौरान आदर्श चुनाव आचार संहिता को धता बताते हुए संबंधित राज्यों के लिए लाभदायक घोषणाएं कर सकती है और यह बात चुनावों को प्रभावित कर सकती है।

यद्यपि निर्वाचन आयोग केंद्र सरकार से सवाल करने के बजाय अपने स्तर पर भी इन आरोपों को खारिज कर सकता था।

 आयोग ने उक्त विधानसभा चुनावों की तिथियां जनवरी के आरंभ में घोषित कीं जबकि केंद्र सरकार बजट की संशोधित तिथि इससे काफी पहले ही घोषित कर चुकी है।

 केंद्र सरकार करीब छह महीने पहले ही कह चुकी है कि वह इस बार आम बजट को फरवरी के अंत में पेश करने के बजाय पहले पेश करेगी।

 ऐसे में यह प्रश्न उठता है कि विपक्षी दलों और निर्वाचन आयोग ने पहले सवाल क्यों नहीं उठाया जबकि सबको यह बात पता थी कि वर्ष 2017 की पहली छमाही में ही ये अहम विधानसभा चुनाव होने हैं।

 संविधान के अनुच्छेद 172 में कहा गया है कि आपातकाल के अलावा हर परिस्थिति में किसी राज्य की विधानसभा यदि भंग नहीं होती है तो उसे पहली बैठक के बाद से ठीक पांच साल तक चलना चाहिए।

 निर्वाचन आयोग से भी यही अपेक्षा है कि वह पांच साल की कार्यावधि समाप्त होने के पहले छह माह के भीतर विधानसभा चुनाव करा ले।

 चूंकि केंद्र सरकार ने बजट पेश करने की तारीख पहले घोषित कर दी थी इसलिए निर्वाचन आयोग को अगर लगा कि बजट से चुनाव के नतीजे प्रभावित होंगे तो वह अपने स्तर पर चुनाव की तारीखें बदल सकता था।

, सरकार ने बजट पेश करने की तिथि पर कायम रहने का जो निर्णय लिया है वह उचित वजहों पर आधारित है।

 पहली बात, ऐसा करने से सरकार के पास यह अवसर होगा कि वह नए वित्त वर्ष के आरंभ होने से पहले बजट को पारित कर सके।

 गत वित्त वर्ष तक जो व्यवस्था थी उसके तहत बजट फरवरी के अंत में पेश होता था और मई के मध्य तक पारित हो पाता था।

 इसका मतलब यह था कि नए साल के शुरुआती छह सप्ताह का व्यय काफी हद तक गंवा दिया जाता था।

, बजट जल्दी पेश करने से लेखा अनुदान से भी बचा जा सकेगा और संसद का समय भी बरबाद नहीं होगा।

 इतना ही नहीं ठीक विधानसभा चुनाव के तर्ज पर सालाना बजट भी एक संवैधानिक आवश्यकता है।

 न तो इतिहास और न ही कोई वजह इस दलील का समर्थन करती है कि केंद्र की सबसे अहम सालाना कवायद को हर बार विधानसभा चुनाव आदि के चलते टाल दिया जाए।

, कहना नहीं होगा कि केंद्रीय बजट पूरे देश के लिए महत्त्वपूर्ण है, न कि किसी एक राज्य के लिए।

 पारंपरिक तौर पर देखा जाए तो केंद्र सरकार किसी भी तरह की ऐसी योजना की घोषणा करने से बचती ही है जिसके राजनीतिक निहितार्थ निकाले जाएं अथवा जिसे राज्य विधानसभा चुनाव में जीत की संभावना बढ़ाने का उपाय माना जाए।

 अगर बजट की तारीख को लेकर यह भ्रम कुछ बताता है तो वह है निर्वाचन आयोग और केंद्र सरकार के बीच तालमेल की कमी।

, सौजन्य- बिजनेस स्टैंडर्ड।

