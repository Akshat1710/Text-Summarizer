सरकार की सकारात्मक सोच (दैनिक जागरण)।

कश्मीर घाटी में हिंसा और प्रदर्शनों से प्रभावित हुई पढ़ाई को देखते हुए सभी सरकारी और मान्यता प्राप्त निजी स्कूलों के विद्यार्थियों को परीक्षाओं से मुक्त रखते हुए उन्हें अगली कक्षा में दाखिला देने का फैसला सराहनीय है।

 निस्संदेह इससे विद्यार्थियों में परीक्षाओं को लेकर जो मानसिक तनाव था, उससे उन्हें राहत मिलेगी।

 यह छूट नौवीं कक्षा से लेकर ग्यारहवीं कक्षा तक के विद्यार्थियों के लिए है।

 सरकार के इस फैसले से छात्रों का मनोबल भी बढ़ेगा और वे अगली कक्षा की तैयारियां बेहतर ढंग से कर सकेंगे।

 बेशक सरकार द्वारा दी गई छूट का फैसला आखिरी होगा।

अगर राज्य में हिंसा व पत्थरबाजी की कोई भी घटना होगी तो सरकार परीक्षाओं में छूट नहीं देगी।

 कश्मीर में आठ जुलाई को आतंकवादी संगठन के दहशतगर्द बुरहान वानी के मारे जाने के बाद पिछले चार महीनों से घाटी में हड़ताल और बंद के कारण पढ़ाई पर सबसे अधिक असर पड़ा है।

 राज्य शिक्षा बोर्ड ने दसवीं और बारहवीं की परीक्षाओं के लिए छात्रों को परीक्षाओं में ओपन च्वाइस भी दी ताकि उनका बेशकीमती एक साल बर्बाद न हो।

 अभिभावकों को भी समझ में आ चुका है कि सरकार जो भी कर रही है वह विद्यार्थियों की भलाई के लिए ही कर रही है।

 परीक्षाओं से पहले घाटी में अलगाववादियों के इशारे पर कुछ छात्रों ने इसका विरोध किया था।

 दरअसल इन विद्यार्थियों ने परीक्षाओं की तैयारी नहीं की थी।

अलगाववादियों की भी मंशा थी कि छात्रों का एक साल बर्बाद कर राजनीतिक रोटियां सेंकी जाए, लेकिन दसवीं और बारहवीं की बोर्ड परीक्षाओं में 99 फीसद छात्रों ने उपस्थिति दर्ज करवा कर दर्शा दिया कि वे अपने भविष्य को लेकर गंभीर हैं।

 सरकार के इस फैसले से छात्रों की सोच में भी बदलाव आएगा।

 उन्हें भी महसूस होगा कि उनकी भलाई किस में थी।

 अगर हजारों विद्यार्थियों का एक वर्ष बर्बाद हो जाता तो उन्हें भविष्य में काफी नुकसान उठाना पड़ता।

 प्रतिस्पर्धा के इस दौर में हर विद्यार्थी आगे निकलने की कोशिश करता है कि वे आगे चलकर समाज में इज्जत मान से जी सकें।

(स्थानीय संपादकीय जम्मू-कश्मीर), सौजन्य – दैनिक जागरण,19-11-2016।

