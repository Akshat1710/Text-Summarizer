नियुक्ति पर सवाल बेमानी (राष्ट्रीय सहारा)।

लेफ्टिनेंट जनरल बिपिन रावत की सेनाध्यक्ष के पद पर नियुक्ति को लेकर कुछ विपक्षी दलों ने विरोध प्रकट किया है।

 उन्होंने इस बात पर ऐतराज जताया है कि दो आर्मी कमांडर की वरिष्ठता को लांघकर उन्हें यह पद दिया गया है।

 इन दलों का यह भी कहना है कि तीनों आर्मी कमांडर लेफ्टिनेंट जनरल प्रवीण बख्शी, लेफ्टिनेंट जनरल पीएम हरिज और लेफ्टिनेंट जनरल बिपिन रावत की योग्यता में कोई अंतर नहीं है।

 इसलिए पहले दो जनरलों को नजरअंदाज नहीं करना चाहिए था।

 यह बात सही है कि भारतीय सेना में लेफ्टिनेंट जनरल बनना कोई आसान काम नहीं है, क्योंकि पदोन्निति के पिरामिड ऊपर से बहुत ही संकुचित हैं।

 इसलिएविभिन्न पदों पर बेहद कड़ा मुकाबला होता है।

 और केवल बेहद प्रतिस्पर्धी अफसर ही लेफ्टिनेंट जनरल का पद पा सकते हैं।

 बाकी के अफसर किसी-न-किसी रैंक पर सिर्फ पदोन्नित पाकर रिटायर हो जाते हैं।

 परंतु सेनाध्यक्ष की नियुक्ति के लिए समय-समय पर विभिन्न प्रकार की आंतरिक तथा बाहरी खतरों का मूल्यांकन करके ही चुना जाता है।

 ऐसा भूतकाल में भी होते आया है।

ऊपर के जनरलों को नजरअंदाज करने का सिलसिला 1957 में पंडित जवाहरलाल नेहरू ने शुरू किया था।

 तब लेफ्टिनेंट जनरल संत सिंह और लेफ्टिनेंट जनरल कुलवंत सिंह को नजरअंदाज करके लेफ्टिनेंट जनरल केएस थिमैया को सेनाध्यक्ष बनाया गया था।

 उसके बाद 1971 के भारत-पाकिस्तान युद्ध के पश्चात इंदिरा गांधी ने लेफ्टिनेंट जनरल पीएस भगत जो कि द्वितीय महायुद्ध में बहादुरी के लिए‘‘विक्टोरिया क्रास’ सेसम्मानित किए गए थे, के बजाय उनसे कनिष्ठ लेफ्टिनेंट जनरल जीजी बॉओर को सेनाध्यक्ष के पद पर नियुक्त किया गया था।

 लेफ्टिनेंट जनरल भगत सेना में बहुत लोकप्रिय भी थे।

 परंतु उनको नजरअंदाज कर दिया गया।

 इसका कारण था कि लेफ्टिनेंट जनरल भगत बाह्य युद्ध में अपने युद्ध कौशल के लिए जाने जाते थे।

 मगर 1971 के बाद बाह्य युद्ध का खतरा बिल्कुल भी समाप्त हो गया था।

 और सेना को दोबारा से पुन: सुसज्जित करने की आवश्यकता थी, जिसके लिए जनरल जेजे बॉउर ज्यादा उपयुक्त थे और उन्हें सेनाध्यक्ष चुना गया था।

 इसी प्रकार, 1983 में लेफ्टिनेंट जनरल एसके सिन्हा सबसे वरिष्ठ और कुशल आर्मी कमांडर थे।

 परंतु उनके बजाय इंदिरा गांधी ने लेफ्टिनेंट जनरल अरुण वैद्य को सेनाध्यक्ष नियुक्त किया था।

 इस इतिहास को देखते हुए कांग्रेस को वरिष्ठता लांघने और जनरल रावत की नियुक्त पर कोई सवाल उठाने का अधिकार नहीं है, क्योंकि कांग्रेस के शासनकाल में सबसे ज्यादा बार वरिष्ठता को लांघा गया।

पिछले 25 वर्ष से भारत की सुरक्षा को सबसे अधिक खतरा आतंकवाद, घुसपैठ और आंतरिक खतरे का है।

 लेफ्टिनेंट जनरल प्रवीण बख्शी आम्र्ड कॉर्प्स और लेफ्टिनेंट जनरल पीएम हरिज मर्चेडाइज्ड इंफेंट्री के ऑफिसर हैं।

 यह दोनों जनरल टैंक और मर्चेडाइज्ड युद्ध कौशल में माहिर हैं, जबकि आतंकवाद और घुसपैठ का तुर्जबा उन्हें बहुत ही कम है।

 यदि पाकिस्तान के साथ पारंपरिक युद्ध का खतरा होता तो इन दोनों अफसर की दक्षता काफी महत्त्वपूर्ण होती।

 किंतु इस समय भारत को ऐसे सेनाध्यक्ष की जरूरत है, जो आतंकवाद और जवाबी कार्रवाई वाले ऑपरेशन में काफी अनुभवी और दक्षता रखता हो।

 आतंकवाद और घुसपैठ पैदल सेना से सीधे जुड़े होते हैं।

 इन अभियानों में इनफैंट्री अफसर को ज्यादा दक्षता हासिल होती है, क्योंकि वह लेफ्टिनेंट के रैंक से ही अभियानों को कमांड करते हैं।

 बिपिन रावत इनफैंट्री अफसर हैं और एक इनफैंट्री जनरल एलएस रावत के बेटे हैं।

 इनफैंट्री से उनका बचपन से ही सरोकार रहा है।

 इसके अलावा, उनकी अधिकतर सेवा उत्तर-पूर्व और जम्मू-कश्मीर में घुसपैठ के खिलाफअभियानों में बीती है।

 इसलिए जनरल रावत को अधिक उपयुक्त माना गया है।

 दुर्भाग्यवश भारत में सेना और नागरिक प्रशासन में तालमेल की भारी कमी है, क्योंकि नागरिक प्रशासन और आम जनता में सेना में लड़ाकू सेना, सेना को सहयोग करने वाली टीम और सेवा का अंतर नहीं जानती है।

 इसलिए जनता को लगता है कि सभी अधिकारी जो लेफ्टिनेंट जनरल रैंक के हैं, उनके अनुभव और क्षमता में कोई अंतर नहीं है।

 परंतु एक आम्र्ड काप्र्ड और या मर्चेडाइज्ड इंफैक्ट्री का अधिकारी टैंक और मर्चेडाइज्ड युद्ध कौशल में महारत हासिल करता है क्योंकि टैंक या मर्चेडाइज्ड इंफैंट्री की बख्तरबंद गाड़ियां पहाड़ी इलाकों में नहीं जातीं तो आम्र्ड आफिसर की परंपरागत तैनाती जम्मू-कश्मीर में (लेह-लद्दाख को छोड़कर) नहीं होती।

 इस कारण उन्हें घुसपैठ और आतकंवाद के विरुद्ध तकनीकी अभियानों, शुरुआती अभियानों का अनुभव नहीं होता है, जबकि जनरल रावत को दस सालों से ज्यादा का अनुभव है, जवाबी कार्रवाई वाले अभियान और इससे जुड़ी रणनीति बनाने का।

 2015 में जब सेना ने म्यामांर में सर्जिकल स्ट्राइक की थी तो वह भी जनरल रावत की अगुवाई में हुई थी।

 यदि 21वीं शताब्दी में दोनों पड़ोसी मुल्कों-पाकिस्तान और चीन-जिनके साथ भारत का भूतकाल में युद्ध हो चुका है, आज वे दोनों ही परमाणु बम से लैस हैं।

 इस स्थिति में पारंपरिक युद्ध की आशंका बहुत ही कम है।

 परंतु पाकिस्तान की नीति ‘‘भारत को हजार जख्म दो’ में कोई बदलाव नहीं आया है, बल्कि समय के साथ इसमें इजाफा जरूर हुआ है।

 इसके अलावा, अमेरिकी सेना अफगानिस्तान से निकल गई है, जिसके कारण तालिबान, आईएस और अन्य आतंकी गुटों को खुलकर काम करने में ज्यादा आसानी हो गई है।

 ऐसे हालात में भारत के सेनापति को घुसपैठ के विरुद्ध अभियानों में माहिर होना बहुत जरूरी हो जाता है।

 एक सवाल यह भी उठाया गया है कि सेनाध्यक्ष केवल एक पद पर नियुक्ति भर नहीं है, न कि ऑपरेशनल कमांडर।

 और यह जरूरी नहीं है कि सेनाध्यक्ष को काउंटर इनसज्रेसी (जवाबी कार्रवाई) का प्रत्यक्ष रूप से ज्ञान हो।

 परंतु यह सोचना सेना के लिएघातक सिद्ध हो सकता है।

 पाक के रवैये में कोई बदलाव नहीं आया तो सेना को भविष्य में और भी सर्जिकल स्ट्राइक्स और आतंकी कैंपों पर पहले ही धावा बोलने के लिए तैयार रहना होगा।

 इन सबके लिए जनरल बिपिन रावत अव्वल जनरल नजर आते हैं।

(लेखक रक्षा विश्लेषक हैं), सौजन्य- राष्ट्रीय सहारा।

