औद्योगीकरण जरूरी तो दूर करें भूमि की मजबूरी  (बिजनेस स्टेंडर्ड  )।

पश्चिम बंगाल को लेकर होने वाली चर्चा अब उसके उद्योगों के खत्म होने की वजह से हटकर इस बात पर केंद्रित हो गई है कि उसका औद्योगीकरण किस प्रकार किया जाए।

 वैश्विक स्तर पर औद्योगीकरण के अपरिपक्व खात्मे के रुख को देखते हुए कहा जा सकता है कि यह काम आसान नहीं है।

 आज के विकसित मुल्क औद्योगीकरण के कारण ही तेज गति से विकसित हुए।

 इसके बाद उन्होंने सेवा क्षेत्र में वृद्घि की।

 वर्ष 2013 में डैनी रोड्रिक ने उल्लेख किया था कि कैसे विकासशील देश उस स्तर का औद्योगीकरण हासिल नहीं कर पा रहे हैं जैसा अतीत में देशों ने हासिल किया।

 रोड्रिक ने बताया कि कैसे औद्योगिक क्रांति की जन्मस्थली ब्रिटेन में प्रथम विश्वयुद्घ से पहले रोजगार में विनिर्माण की हिस्सेदारी बढ़कर 45 फीसदी के आसपास पहुंच गई थी जबकि उसके बाद यह गिरकर 10 फीसदी से भी कम रह गई।

 इसके विपरीत भारत में यह स्तर वर्ष 2002 में अपने उच्चतम स्तर पर पहुंचा वह भी महज 13 फीसदी।

, देश के अलग-अलग राज्य की बात करें तो पश्चिम बंगाल औद्योगीकरण के खात्मे की प्रक्रिया में शीर्ष श्रेणी में आता है।

 वह केवल बिहार से पीछे है।

 यह स्तर बहुत कम आय पर हासिल हुआ।

 इस समाचार पत्र के अंग्रेजी संस्करण में 9 मई 2014 को प्रकाशित एक आलेख में अमृत अमिरापू और अरविंद सुब्रमण्यन ने कुछ आंकड़े मुहैया कराए थे।

 हरियाणा, हिमाचल प्रदेश, कर्नाटक, मध्य प्रदेश, ओडिशा और राजस्थान को छोड़कर शेष सभी राज्यों के सकल घरेलू उत्पाद में विनिर्माण वर्ष 2000 के पूर्व अपने उच्चतम स्तर पर पहुंच चुका था।

 असम, महाराष्टï्र और केरल के साथ पश्चिम बंगाल में यह सन 1980 के दशक में ही शीर्ष पर पहुंच चुका था।

 खासतौर पर बंगाल की बात करें तो वहां यह सन 1982 में हुआ जब ज्योति बसु के नेतृत्व वाले वाम शासन के पांच साल हुए थे।

 वर्ष 2005 के मूल्य के हिसाब से देखा जाए तो यह 9,348 रुपये की प्रति व्यक्ति आय पर हुआ।

 बिहार में ऐसा इससे भी कम प्रति व्यक्ति आय पर हुआ।

, हाल ही में पश्चिम बंगाल में औद्योगीकरण देखने को मिला है।

 राज्य में एक सीमेंट संयंत्र स्थापित हुआ है और दीघा के करीब 80 लाख टन सालाना तरल प्राकृतिक गैस की भंडारण क्षमता विकसित करने का प्रस्ताव है।

 लेकिन एक नीतिगत अड़चन को तत्काल दूर किया जाना जरूरी है।

 यह है परियोजनाओं का लघु रूपांतरण।

 उदाहरण के लिए सरकार की छह नई थीम आधारित टाउनशिप स्थापित करने की योजना की बात करें जिन्हें सिलिगुड़ी (शिक्षा और स्वास्थ्य), बोलपुर (संस्कृति), आसनसोल (उद्योग), कल्याणी (सूचना प्रौद्योगिकी), हावड़ा (खेल) और बरुईपुर (वरिष्ठï नागरिक) में स्थापित किया जाना है।

 इनका आकार 50 से 127 एकड़ के बीच है।

 अगर इनकी तुलना 886 एकड़ में बन रही गुजरात इंटरनैशनल फाइनैंस टेक सिटी या गिफ्ट सिटी अथवा इन्फोसिस के 337 एकड़ के मैसूरु कैंपस से की जाए तो उसकी लघुता का अहसास होता है।

, कोलकाता में लंदन के 96 मीटर ऊंचे बिग बेन की 30 मीटर की अनुकृति पहले ही बनाई जा चुकी है।

 वहीं 324 मीटर ऊंचे पेरिस के एफिल टावर की 55 मीटर ऊंचाई वाली अनुकृति निर्माणाधीन है।

 मनोरंजन और सौंदर्य के लिहाज से तो यह ठीक है लेकिन उद्योग धंधों और बुनियादी ढांचागत क्षेत्र में यह तकनीक कारगर नहीं।

 यहां तक कि 50 एकड़ क्षेत्र में बनी 20 टाउनशिप भी उतनी फायदेमंद नहीं हो सकतीं जितनी 1,000 एकड़ में फैली एक टाउनशिप।

, परियोजनाओं के लघुकरण के लिए शायद भूमि अधिग्रहण में आने वाली दिक्कतें जिम्मेदार हैं।

 सभी छह थीम आधारित टाउनशिप सरकारी जमीन पर हैं और ऐसी जमीन सीमित है।

 जमीन का अधिग्रहण बुनियादी क्षेत्र और उद्योग जगत के लिए बड़ी बाधा साबित हुआ है।

 टाटा नैनो के सिंगूर संयंत्र का किस्सा तो सभी जानते ही हैं।

 अब राज्य सरकार कोशिश कर रही है कि उसी जमीन पर उद्योग और बुनियादी विकास को प्रोत्साहन दिया जाए जो सरकार के पास है।

 यह तरीका कारगर नहीं होगा।

 अमृतसर-दिल्ली-कोलकाता औद्योगिक कॉरिडोर (एडीकेआईसी) का निर्माण पूर्वी फ्रेट कॉरिडोर के 150-200 किलोमीटर के दायरे में प्रस्तावित है।

 पहले चरण में हर राज्य से अपेक्षा यही है कि वह 2470 हेक्टयर में कम से कम एक एकीकृत विनिर्माण संकुल तैयार करेगा जहां 40 फीसदी हिस्सा विनिर्माण एवं प्रसंस्करण के काम के लिए होगा।

 पश्चिम बंगाल में यह कॉरिडोर, आसनसोल, दुर्गापुर और कोलकाता से होकर गुजरेगा।

 केवल सरकारी जमीन पर 2,470 एकड़ के विनिर्माण संकुल की स्थापना टेढ़ी खीर साबित होगी।

, बंगाल ने केंद्र सरकार से पेट्रापोल में बुनियादी विकास के लिए 2,000 करोड़ रुपये मांगे हैं।

 यह इलाका बांग्लादेश से लगा हुआ है।

 क्या सरकार के पास वहां इतनी जमीन है कि वह एक विश्वस्तरीय सीमा पार कारोबार सुविधा का निर्माण कर सके।

 इसी तरह क्या राष्टï्रीय अथवा राज्य राजमार्ग के लिए हमेशा सरकारी जमीन उपलब्ध होना तय है।

 पश्चिम बंगाल में आबादी अधिक है और जमीन कम।

 प्रति वर्ग किमी 1,029 लोगों के साथ यह बिहार के बाद देश का दूसरा सबसे घनी आबादी वाला राज्य है।

 पिछले दो दशकों की बात करें तो राज्य की आबादी क्रमश: 17.77 फीसदी और 13.93 फीसदी की दर से बढ़ी है।

 यह 21.54 फीसदी और 17.64 फीसदी के अखिल भारतीय स्तर से काफी कम है।

 वृद्घि दर भले ही राष्टï्रीय स्तर के मुकाबले कम हो लेकिन आबादी तो बढ़ ही रही है और साथ ही जमीन पर दबाव भी बढ़ रहा है।

, शहरीकरण आर्थिक गतिविधियों पर ध्यान केंद्रित करता है, उत्पादकता बढ़ाता है और विनिर्माण और सेवा क्षेत्र में रोजगार तैयार करता है।

 द इकनॉमिस्ट में 9 जनवरी 2012 को प्रकाशित आलेख ‘रिवाइविंग कोलकाता: द सिटी दैट गॉट लेफ्ट बिहाइंड’ राज्य की चुनौतियों को सटीक ढंग से पकड़ता है।

 वर्ष 2001 से 2011 के बीच कोलकाता की आबादी 1.9 फीसदी घटकर 44.8 लाख रह गई।

 सन 1971 में पश्चिम बंगाल की कुल आबादी का 24.7 फीसदी हिस्सा शहरी इलाकों में था जबकि राष्टï्रीय स्तर 20.2 फीसदी था।

 वर्ष 2011 तक राष्टï्रीय शहरीकरण 31.2 फीसदी हो गया जबकि पश्चिम बंगाल में यह स्तर 31.9 फीसदी रहा।

 पश्चिम बंगाल में शहरीकरण को तेज और व्यवस्थित करने की आवश्यकता है ताकि इसके लाभ सामने आ सकें।

 कृषि कार्य राज्य के कामगारों को समुचित रोजगार नहीं मुहैया करा सकते।

 जमीन की उपलब्धता सीमित है और कुल जमीन के 62.89 फीसदी हिस्से में बुआई होती है।

 गैर कृषि और वन क्षेत्र 13.48 फीसदी और 18.52 फीसदी है।

 यह मानना पूरी तरह अवास्तविक है कि शहरी केंद्र और औद्योगिक क्षेत्र केवल परती जमीन और बेकार पड़ी जमीन पर विकसित होंगे।

 ऐसे में यह आवश्यक है कि शहरी भूमि का योजनाबद्घ प्रयोग किया जाए।

,  ।

सौजन्य :-बिजनेस स्टेंडर्ड ,11.01.2016,अशोक लाहिड़ी (अर्थशास्त्री )।

