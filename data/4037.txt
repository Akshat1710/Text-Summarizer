जो भीतर से उत्पन्न हुआ है वह हमेशा मूल्यवान रहेगा (दैनिक भास्कर)।

संसार माया है, इसे हम एक जुमले से ज्यादा महत्व नहीं देते, किंतु नोटबंदी ने बता दिया है कि यह सच है।

 बाह्य मूल्य वापस लेते ही नोट कोरे कागज के बराबर भी नहीं रहा।

 यानी मूल्य किन्हीं बाह्य कारणों से उत्पन्न हुआ है तो वह किन्हीं बाह्य कारणों से समाप्त भी हो जाएगा।

 वह मूल्य जो किसी वस्तु के स्वभाव से जनित है वही हमेशा रहेगा।

संसार केवल माया है, यह जुमला हम सभी बचपन से सुनते आए हैं।

 हममें से अधिकतर ने इसे कभी गंभीरता से नहीं लिया, क्योंकि मायावी संसार में भावी जीवन के लिए सामाजिक व आर्थिक सुरक्षा अर्जित करने जैसी बातों का अर्थ ही नहीं रह जाएगा।

 किंतु नोटबंदी की घटना ने मोह-माया के इस जुमले को सच्चाई बना दिया है।

प्रश्न उठता है कि धन को हम माया की श्रेणी में क्यों रखें।

 यदि हम शिशु के सामने एक ओर दूध की बोतल तथा दूसरी ओर दो हजार का नोट रखें तो वह किस का चुनाव करेगा।

 वह दोनों में से दूध को चुनेगा, क्योंकि दूध शिशु जीवन, उसका विकास क्रम तथा उससे जुड़ी जरूरतों से सीधे जुड़ा है।

 उसके तथा जीवन के विकास क्रम के बीच किसी मध्यस्थता ने अभी तक घर नहीं किया है।

 यही चुनाव किसी वयस्क को करना होता तो हम सभी नोट का चुनाव करते, क्योंकि हम उस नोट के परोक्ष मूल्य को समझते हैं।

 नोट का मानक मूल्य उस पर छपे एक वादे से उदित होता है, जो हमारी सरकार ने हर नागरिक को दिया है।

 किंतु जैसे ही सरकार इस वादे की मान्यता रद्‌द करती है, नोट का बाह्य मूल्य छूमंतर हो जाता है तथा आंतरिक मूल्य जो कोरे कागज के बराबर भी नहीं है, हमारे सामने मुंह बाएं खड़ा हो जाता है।

 तब हमें आभास होता है कि नोट छोड़कर दूध को चुनने वाला शिशु जीवन तथा इसकी मोह माया को हमसे बेहतर समझता है।

 जीवन में किसी भी वस्तु का मूल्य, यदि वह किन्हीं बाह्य कारणों से उत्पन्न हुआ है तो आज नहीं तो कल किन्हीं बाह्य कारणों से ही समाप्त भी हो जाएगा तथा वह मूल्य जो हमारे अथवा किसी वस्तु के स्वभाव से जनित है वह ही शाश्वत रूप से रहेगा।

 क्या इससे हम यह समझें की सोने का मूल्य उसकी आंतरिक गुणवत्ता से आता है।

 नहीं।

 संसार में जो कुछ भी सही मायनों में मूल्यवान है वह संसार की अर्थव्यवस्था से परे है तथा बिना मूल्य के ही उपलब्ध है।

 क्या सोने का बाजारी मूल्य छोड़कर उसकी कोई उपयोगिता हमारे जीवन में है।

 आज यदि संसार में सारा सोना निःशेष हो जाए तो क्या हमारा जीवन दूभर हो जाएगा।

 इसका उत्तर है- शायद नहीं।

सोने के स्वाभाविक गुण हमारे जीवन के लिए विशेष महत्व नहीं रखते किंतु वहीं दूसरी ओर लोहा, पीतल अथवा जस्ता गायब हो जाए तो शायद हमारे जीवन पर असर पड़ेगा।

 निश्चित रूप से सोने से अधिक।

 किंतु फिर भी इनका बाजारी मूल्य सोने से कम है।

 वहीं क्या यदि हवा, धूप तथा प्रेम, करुणा आदि भाव जीवन से गायब हो जाएं तो क्या हमें इससे फर्क पड़ेगा।

 इसका उत्तर है- शायद इनके बगैर जीवन जीने योग्य ही नहीं लगेगा।

 किंतु ये सभी सर्वाधिक मूल्यवान वस्तुएं तो जीवन में हमें बिना मूल्य ही प्राप्त हो जाती हैं।

 शायद तभी हम, बाजार से संचालित व्यक्ति, उन्हें मूल्यहीन समझ लेते हैं।

 नोटबंदी हमारी अर्थव्यवस्था के लिए अच्छी है या नहीं इस पर चर्चाओं का बाजार तो अभी काफी लंबे समय तक गर्म रहने वाला है किंतु इस घटना से यदि हम यह समझ जाएं की जीवन में वास्तव में क्या मूल्यवान है और क्या मूल्यहीन तो यह बड़ी बात होगी।

अजय वर्मा।

एसोसिएट प्रोफसर फिलासॉफी डिपार्टमेंट, जेएनयू, नई दिल्ली, – अजय वर्मा।

सौजन्य- दैनिक भास्कर।

