प्रकाशोत्सव के बाद (दैनिक जागरण)।

दशमेश गुरु गोविंद सिंह के 350वें प्रकाशोत्सव का दोषरहित एवं अभूतपूर्व आयोजन करवाकर मुख्यमंत्री नीतीश कुमार ने एक झटके में बिहार की छवि पर दशकों से लगे कई धब्बे धो दिए।

 इस उत्सव के प्रकाश में वह राह भी दिख गई जिस पर आगे बढ़कर राज्य पर्यटन के क्षेत्र में कीर्तिमान बना सकता है।

 यह जगजाहिर है कि राज्य में पर्यटन की भरपूर संभावनाएं हैं।

 पौराणिकता एवं ऐतिहासिकता के चलते बोधगया में हिंदू और बौद्ध धर्मावलंबियों का मेला रहता है लेकिन वैशाली, राजगीर, नालंदा, वाल्मीकिनगर टाइगर रिजर्व और मुंगेर जैसे ऐतिहासिक महत्व के स्थलों पर देसी-विदेशी पर्यटकों का आवागमन बहुत कम है।

 इसकी दो अहम वजहें हैं।

 पहली, राज्य की नकारात्मक छवि।

 दूसरी, पर्यटकों के लिए सुरक्षा एवं सुविधाओं का अभाव।

 गुरु गोविंद सिंह प्रकाशोत्सव ने साबित कर दिया कि अच्छे प्रबंध के जरिए क्या कुछ किया जा सकता है।

 प्रकाशोत्सव के आयोजन की कमान मुख्यमंत्री नीतीश कुमार ने खुद संभाली।

 साल भर पहले इसकी तैयारी युद्धस्तर पर हुई।

 मुख्यमंत्री ने खुद समय-समय पर इसकी समीक्षा की।

 प्रबंध के सारे सूराख चिन्हित करके बंद किए गए।

 फिर विविध माध्यमों से आयोजन की शानदार ब्रांडिंग की गई।

 इसका सुपरिणाम सामने आया।

 सिख श्रद्धालुओं के लिए यह बात आसान नहीं कि वे गुरुओं के साथ किसी अन्य व्यक्ति का जयकारा लगाएं लेकिन प्रकाशोत्सव के शानदार इंतजाम पर मुग्ध श्रद्धालुओं ने नीतीश कुमार का भी जयकारा लगाया।

 सामान्य पर्यटन के संदर्भ में भी सुविधाओं का स्तर इसी हद तक ले जाने की चुनौती है ताकि पर्यटक बिहार आएं, यहां की ऐतिहासिकता और रमणीयता का लुत्फ उठाएं और फिर जय-जयकार करते हुए लौटें।

 प्रकाशोत्सव की कामयाबी से बनी छवि ने आगे बढऩे का प्लेटफॉर्म तैयार कर दिया है।

 शासन को यह अवसर चूकना नहीं चाहिए।

 मुख्यमंत्री ने खासतौर पर सिख श्रद्धालुओं के लिए ‘गुरु सर्किटÓ स्थापित करने की घोषणा की है।

 ऐसे ही सुविधाजनक सर्किट बाकी पर्यटन स्थलों के लिए विकसित करने होंगे।

 पर्यटकों का यह भरोसा और मजबूत करना होगा कि राज्य में उनके परिवहन, विश्राम और खान-पान के अलावा सुरक्षा का भी मुकम्मल इंतजाम है।

 यदि सरकार इतना कुछ सुनिश्चित कर सकती है तो कोई वजह नहीं कि देश-विदेश के पर्यटक बिहार न आएं।

 यह ऐसा सेक्टर है जिसे थोड़ा इंफ्रास्ट्रक्चर खड़ा करके पूर्ण विकसित किया जा सकता है।

 यदि ऐसा किया जा सका तो झारखंड के पृथक राज्य बनने तथा शराबबंदी के कारण राज्य की राजस्व आय पर आए घाटे को भी भरा जा सकेगा।

 इससे भी बड़ी बात यह कि इससे राज्य की छवि और अधिक चमकेगी।

………………………..।

बोधगया, वैशाली और नालंदा की ऐतिहासिकता समेटे बिहार अपनी नकारात्मक छवि के कारण पर्यटकों को आकृष्ट नहीं कर पा रहा था लेकिन गुरु गोविंद सिंह प्रकाशोत्सव के अभूतपूर्व आयोजन के बाद यह परिदृश्य बदलने के आसार हैं।

 देखने की बात है कि राज्य सरकार इस अवसर का लाभ किस तरह उठाती है।

 स्थानीय संपादकीय : बिहार , सौजन्य – दैनिक जागरण।

