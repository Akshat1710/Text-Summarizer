अधूरेपन का पूरा खमियाजा (ऱाष्ट्रीय सहारा)।

रिजर्व बैंक द्वारा घोषित 7 दिसम्बर, 2016 की मौद्रिक नीति से जुड़ी घोषणाओं के बाद कई तय सामने आ गए हैं।

 वे तय हैं, आशंकाएं नहीं हैं।

 उनसे जो कुछ भी नकारात्मक ध्वनित होता है, उससे निपटने की ठोस और तेज तैयारियां शुरू होनी चाहिए।

 यह ठीक है कि नोटबंदी से काले धन वाले बहुत परेशान हुए।

 यह भी ठीक है कि कश्मीर के पत्थरबाजों की धन की सप्लाई रुकी।

 यह भी ठीक है कि नक्सली आतंकियों के कैश का बड़ा हिस्सा निर्थक हो गया पर इन सकारात्मक परिणामों से उन आशंकाओं के निराकरण के लिए जवाब खुद-ब-खुद नहीं मिल जाते, जो हाल में रिजर्व बैंक ने पेश की हैं।

रिजर्व बैंक ने कहा है कि 2016-17 में विकास दर में कमी की आशंका है।

 नोटबंदी के चलते उन उद्योग-धंधों को नुकसान पहुंचेगा जो नकद पर आधारित हैं।

 रिटेल दुकानें, होटल और रेस्त्रां, परिवहन और खास तौर पर असंगठित क्षेत्र का कारोबार नोटबंदी से प्रभावित हुआ है।

 रिजर्व बैंक ने आशंकाएं जताई है कि 2016-17 में पहले विकास की दर 7.6 प्रतिशत संभावित थी, अब इसे घटाकर 7.1 प्रतिशत किया जा रहा है।

 कुछ समय पहले तक भारत में आठ से दस प्रतिशत विकास की संभावनाएं व्यक्त की जा रही थीं।

 पर अब सात प्रतिशत के आसपास का आंकड़ा रिजर्व बैंक ने पेश करके साफ किया है कि नोटबंदी से विकास पर नकारात्मक प्रभाव पड़ेगा और ऐसा देखने के लिए आरबीआई का अर्थशास्त्री होना जरूरी नहीं है।

 बाजार में नकदहीनता के परिणाम साफ तौर पर दिखाई पड़ रहे हैं।

 इसलिए अर्थव्यवस्था मंदी में भले ही न आए पर उसे धीमी गति के लिए तैयार हो जाना चाहिए।

 इस पूरे घटनाक्रम का महत्त्वपूर्ण पहलू यह है कि नोटबंदी से बड़ी कंपनियां ज्यादा प्रभावित भले ही न हों, क्योंकि उनके पास तकनीक हैं।

 भुगतान हासिल करने के तमाम माध्यम हैं।

 उच्च मध्यवर्ग और मध्यवर्ग के पास भी भुगतान देने और हासिल करने के तमाम माध्यम हैं।

 पर अर्थव्यवस्था का बड़ा हिस्सा अब भी नकद पर ही चल रहा है, उसकी सेल प्रभावित हुई है और उसका असर दिखाई पड़ेगा विकास दर पर।

 आंकड़ों से जो चिंतित करनेवाले संकेत मिल रहे हैं, वह ये हैं कि क्या 500-1000 के सारे ही नोट बैंकों में वापस आ जाएंगे और औपचारिक अर्थव्यवस्था के हिस्सा बन जाएंगे।

 माना गया था कि 1000-500 के पुराने नोटों की कुल वैल्यू यानी 14 लाख 17 हजार करोड़ वैल्यू के नोटों का बड़ा हिस्सा वापस नहीं आएगा।

 पर रिजर्व बैंक के मुताबिक 11 लाख 55 हजार करोड़ रु पये के 500-1000 के पुराने नोट वापस आ चुके हैं।

 यानी कुल बड़े नोटों की वैल्यू का करीब 82 प्रतिशत वापस आ चुका है और अभी 30 दिसम्बर यानी नोट वापसी की आखिरी तारीख बहुत दूर है।

 यानी 2 लाख 62 हजार करोड़ रु पये भी अगर वापस आ गए, तो इसका एक मतलब तो यह है कि जिस धन को काला धन माना जा रहा था, वह सारा का सारा बहुत मजे से वापस आकर अर्थव्यवस्था में समायोजित हो गया है।

 इसका एक मतलब यह भी है कि पाकिस्तान से आए नकली नोटों की तादाद बहुत ज्यादा है।

 सरकार समझ रही थी कि 500-1000 के नोटों की कुल करेंसी 14 लाख 17 हजार करोड़ रु पये की है, पर वास्तव में वह इससे बहुत ज्यादा इसलिए है कि पाकिस्तान से आने वाले नकली नोटों का हिसाब इसमें शामिल नहीं है।

 30 दिसम्बर तक अगर 1 लाख करोड़ रुपया और आ गया वापस पांच सौ के पुराने नोटों और हजार के नोटों की शक्ल में तो इसका मतलब यह माना जाएगा कि नकद की शक्ल में रखा गया ऐसा काला धन 1 लाख 62 हजार करोड़ रु पये से ज्यादा का नहीं है, जो वापस नहीं आएगा।

 पहले यह आंकड़ा तीन लाख करोड़ रुपये से ज्यादा का माना जा रहा था।

 यह तो साफ है कि काले धन वालों ने येन-केन प्रकारेण अपनी नकदी सफेद तो कराई है बड़ी तादाद में।

 पर अगर 14 लाख 17 हजार करोड़ रु पये वैल्यू में से अधिकांश वैल्यू का हिस्सा औपचारिक व्यवस्था में लौट आया, तो फिर काले धन को उजागर करने में इस स्कीम की सफलता पर प्रश्नचिह्न लगेंगे।

 इसलिए देखा गया कि अब नोटबंदी के पीछे नकद-हीन अर्थव्यवस्था के उद्देश्य की बात की जा रही है।

 पर इसके लिए जैसी तैयारियां अपेक्षित थीं, वैसी तैयारियां थी नहीं।

 नोटबंदी को गुप्त रखना था, यह बात समझ में आती है।

 पर नकदहीन व्यवस्था या नकद न्यूनतम व्यवस्था को लागू करने के लिए दूसरे इंतजाम भी तो अनुपस्थित दिखाई देते हैं।

 जैसे कई छोटे दुकानदारों के पास कार्ड स्वाइप करने के लिए ‘‘प्वाइंट आफ सेल’ मशीन नहीं है और यह आसानी से उपलब्ध नहीं हो रही है।

 ये मशीनें बैंकों के पास और खास तौर पर सरकारी बैंकों के पास तो पहले से ही उपलब्ध कराई जा सकती थीं।

 नकद न्यूनतम अर्थव्यवस्था को लागू करने के लिए प्वाइंट आफ सेल मशीनों से जुड़ा बुनियादी ढांचा बहुत अविकसित स्थिति में है, यह बात किसी से छिपी नहीं थी।

 नकद न्यूनतम स्थिति लागू करने जा रहे देश में कुल चौदह लाख प्वाइंट-आफ-सेल मशीनें हैं यानी करीब दस लाख बंदों पर 693 मशीनें हैं।

 चीन में प्रति दस लाख बंदों पर चार हजार प्वाइंट आफ सेल मशीनें हैं।

 ब्राजील में 33000 प्वाइंट आफ सेल मशीनें हैं।

 बड़े कारोबारी और बहुत बड़ी कंपनियों को यह सहूलियत होती है कि वह अंतरराष्ट्रीय बाजार से भी सस्ती दर पर वित्त जुगाड़ लाए।

 पर छोटे कारोबारी के लिए ऐसे माहौल में रकम जुटाना आसान नहीं होता है।

 सरकार को छोटे कारोबारी के लिए कुछ सहूलियतें उन संसाधनों से देनी चाहिए, जो सरकार काले धन के सामने आने से प्राप्त करेगी।

 काला धन घोषणा (जिसमें पचास प्रतिशत कर, पेनल्टी देकर रकम को सफेद किया जा सकता है) से सरकार को एक लाख पचास हजार करोड़ रु पये मिलने की उम्मीद है।

 इसमें से 50 प्रतिशत तो सीधा-सीधा कर ही होगा यानी करीब 75000 करोड़ रुपये के संसाधन इस मद से आएंगे और ध्यान रखने की बात यह है कि जो लोग ऐसी आय की घोषणा करेंगे, वे आने वाले सालों में भी कर दायरे और उनकी निगरानी में रहेंगे।

 यानी उन्हें भविष्य के करदाता के तौर पर चिह्नित किया जा सकता है।

 ऐसे सारे संसाधनों से सरकार बहुत छोटे कारोबारी को अगर ब्याज मुक्त कर्ज दे पाए, तो इसे नोटबंदी के सकारात्मक परिणाम के तौर पर चिह्नित किया जाएगा।

, – आलोक पुराणिक।

सौजन्य – राष्ट्रीय सहारा, 09-12-2016।

