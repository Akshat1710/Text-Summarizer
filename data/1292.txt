गाढ़ी होती दोस्ती (नवभारत टाइम्स)।

रूस, चीन या जापान जैसी कहीं बड़ी शक्तियों से बात करने से पहले अगर अमेरिका के नवनिर्वाचित राष्ट्रपति डॉनल्ड ट्रंप भारतीय प्रधानमंत्री से बात करते हैं तो इससे उनकी कूटनीतिक योजना में भारत की जगह का अंदाजा लगाया जा सकता है।

 वैसे भारत और अमेरिका के रिश्ते इस सदी में लगातार अच्छे ही रह रहे हैं और दोनों देशों के राष्ट्राध्यक्षों के बदलाव का इन पर रत्ती भर भी नकारात्मक प्रभाव नहीं देखा जा रहा है।

 आशा है कि ट्रंप और नरेंद्र मोदी की व्यक्तिगत केमिस्ट्री इन रिश्तों को ओबामा युग से भी बेहतर बनाएगी।

, वैसे तो ओबामा और मोदी में काफी समानताएं थीं।

 दोनों नेताओं ने अपनी जनता से लगातार प्रो-एक्टिव संवाद बनाए रखा।

 लेकिन ट्रंप और मोदी में तो इतनी नजदीकी है कि ट्रंप ने अमेरिका में हुए चुनावों में ‘अबकी बार मोदी सरकार’ की तर्ज पर ‘अबकी बार ट्रंप सरकार’ का नारा तक दे दिया।

 अमेरिका के राजनीतिक इतिहास में ऐसा पहली बार हुआ है कि किसी राष्ट्रपति पद के उम्मीदवार ने किसी दूसरे देश के राजनेता के नारे का इस्तेमाल किया।

 इससे यह उम्मीद बंधती है कि भारत को दिक्कत में डालने वाले ट्रंप सरकार के फैसलों पर दोनों नेता आपसी बातचीत के जरिये कोई न कोई रास्ता निकाल लेंगे।

, प्रधानमंत्री नरेंद्र मोदी ने भी ट्रंप की जीत पर तुरंत उन्हें फोन करके बधाई दी थी।

 बताते हैं कि ऐसा करने वाले विश्व के वह पांचवें नेता रहे।

 हालांकि शपथ ग्रहण के बाद ट्रंप की मोदी से बातचीत के कई कूटनीतिक निहितार्थ भी हैं जो भारत और अमेरिका के लिए समान रूप से महत्वपूर्ण है।

 भारत अफगानिस्तान में अपने सिविलियन योगदान के जरिये अमेरिकी सेना की हर संभव मदद करता रहा है और इस बातचीत में दोनों राष्ट्राध्यक्षों ने इस सहयोग को और बड़े स्तर पर ले जाने का सपना संजोया है।

 ट्रंप चीन को लेकर जो गरम रुख दिखाते रहे हैं, उस पर अमल के लिए उनका भारत को साथ लेकर चलना जरूरी है।

, वह रूसी राष्ट्रपति पुतिन की भी बार बार प्रशंसा किया करते हैं, क्योंकि उन्हें रूस और भारत की पुरानी दोस्ती के मजबूत आधार में कहीं न कहीं अमेरिकी हित सधता दिखता है।

 भारत का संबंध अपने पड़ोसी चीन से उतना अच्छा नहीं कहा जा सकता, जितना फिलहाल अमेरिका से है।

 यही वजह है कि पहली ही बातचीत में ट्रंप ने भारत को अमेरिका का सच्चा दोस्त और सहयोगी कहा है।

सौजन्य- – नवभारत टाइम्स।

