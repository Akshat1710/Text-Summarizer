करारी हार का सबक ( दैनिक जागरण : Editorial)।

2014 में जब नरेंद्र मोदी प्रधानमंत्री बने थे तब उन्हें मनमाफिक मंत्रियों को चुनने का मौका नहीं मिला था और मन मसोस कर उन्होंने ऐसे कई नेताओं को अपनी कैबिनेट में शामिल किया जिनसे अच्छे प्रदर्शन की उम्मीद नहीं थी।

 अमित शाह के साथ भी ऐसा ही हुआ था।

 भाजपा के राष्ट्रीय अध्यक्ष बनने के बाद भी वह संगठन में कोई आमूलचूल या गुणात्मक परिवर्तन नहीं कर पाए थे।

 घूम-फिर कर वही पुराने और घिसे-पिटे चेहरे भाजपा संगठन पर हावी थे।

 अमित शाह की इच्छा बड़े बदलाव की थी, लेकिन ऐसा कर पाने के लिए जिस तरह की सांगठनिक पकड़ की आवश्यकता होती है उसका कहीं न कहीं कुछ अभाव दिख रहा था।

 बिहार के नतीजों से प्रधानमंत्री मोदी को सरकार में और भाजपा अध्यक्ष अमित शाह को संगठन में आमूलचूल परिवर्तन का अच्छा मौका मिला है।

 अगले कुछ दिनों में ऐसे मंत्रियों की छुट्टी हो सकती है जिनकी पकड़ न तो अपने विभाग पर और न ही नौकरशाहों पर है।

 उनकी जगह मोदी सरकार में नए और प्रतिभाशाली चेहरे आएंगे।

 शायद ऐसा भी हो कि कुछ चेहरे राजनीतिक पृष्ठभूमि वाले नहीं बल्कि ‘कॉरपोरेट’ या ‘गैर सरकारी संगठन’ के ख्याति प्राप्त विशेषज्ञ मंत्रिमंडल में शामिल कर लिए जाएं जिनका अपने क्षेत्र में लक्ष्य प्राप्ति का प्रदर्शन काफी बेहतर और जोरदार रहा हो।

, वैसे बड़बोले और क्षुब्ध भाजपा नेताओं की भी छुट्टी हो सकती है जिनके स्वर खुले तौर पर भाजपा या मोदी-शाह विरोध में रहे हैं।

 भाजपा संगठन में भी जल्द ही नए और प्रभावशाली चेहरे दिखेंगे और भाजपा संगठन आगे आने वाले राज्यों के विधानसभा चुनावों और 2019 के लोकसभा चुनाव की तैयारी में अभी से पूरी तरह जुटा दिखेगा।

 बिहार की हार से भाजपा को कम से कम एक सीख अवश्य मिली है कि बिहार और उत्तर प्रदेश जैसे राज्यों में स्थानीय चेहरों को तरजीह देना अत्यंत जरूरी है।

 बिहार में भाजपा के पास कोई भी ऐसा नेता नहीं है जो भाजपा के लिए वोटों के प्रतिशत को बढ़ाने की क्षमता रखता हो।

 ऐसे में अब भाजपा बिहार में कोई स्थानीय और साफ-सुथरे छवि वाले नेता की खोज में लगेगी।

 ऐसा लगता है कि उत्तर प्रदेश में भी किसी दलित चेहरे को आगे बढ़ाकर विधानसभा की तैयारी की जाए।

 उत्तर प्रदेश की जनता मायावती सरकार के तानाशाही रवैये और समाजवादी पार्टी की सरकार के दौरान खराब कानून एवं व्यवस्था से त्रस्त रही है।

 ऐसे में भाजपा एक बड़े और जिम्मेदार विकल्प के रूप में उभरने की पूरी क्षमता रखती है बशर्ते वहां कोई स्थानीय पार्टी नेता विकल्प के तौर पर खड़ा दिखे।

 बिहार के चुनावी नतीजों ने यह साबित कर दिया है कि लोकसभा चुनाव और विधानसभा चुनाव में समीकरण एक जैसे नहीं होते वरना महज साल भर पहले हुए लोकसभा चुनाव में 40 में 32 सीट जीतने वाला गठबंधन विधानसभा चुनाव में इतनी बड़ी हार नहीं देखता।

 हालांकि वोटों के प्रतिशत को देखा जाए तो भाजपा गठबंधन का प्रतिशत कमोवेश 2014 जैसा ही रहा है।

 करारी हार का मुख्य कारण विरोधी वोटों का नहीं बंटना है।

, बिहार के नतीजों से एक बात तय है कि आगे आने वाले दिनों में राष्ट्रीय स्तर पर तीसरा मोर्चा नीतीश कुमार के पीछे स्पष्ट तौर पर खड़ा दिखेगा।

 इस बात पर भी चकित नहीं होना चाहिए कि शायद कांग्रेस भी नीतीश कुमार के नेतृत्व के पीछे खड़ी दिखे।

 बिहार के नतीजों ने मोदी के खिलाफ सभी अन्य दलों को एकजुट होकर गोलबंद होने का मौका दिया है और इस रेस में मोदी विरोधी चेहरे के तौर पर नीतीश कुमार सबसे आगे दिख रहे हैं, लेकिन क्या नीतीश कुमार के लिए सब कुछ इतना आसान होगा।

 दिल्ली और बिहार विधानसभा चुनाव के नतीजों से एक बात बिल्कुल स्पष्ट होती दिखती है और वह यह है कि जब भी मुस्लिम वोट का बंटवारा नहीं होता और वह एकमुश्त किसी दल या गठबंधन को मिलता है तो वह भाजपा की परेशानी का सबब बनता है और राष्ट्रीय स्तर पर यही मुद्दा भाजपा विरोधी दलों को एकजुट करने में सहायक बनेगा।

 मुस्लिम समुदाय के एकमुश्त वोट के एकतरफा गिरने का परिणाम स्पष्ट रूप से दिखता भी है।

 अगर 2010 और 2015 के चुनाव की तुलना की जाए तो 20,000 से ज्यादा मतों के अंतर से जहां 2010 में सिर्फ 60 उम्मीदवार जीत पाए थे वहीं 2015 में उनकी संख्या बढ़कर 86 हो गई है।

 वैसे ही 2010 में जहां 5000 मतों से कम के अंतर से 48 सीटों का निर्णय हुआ था वहीं 2015 में यह घटकर 32 हो गई हैं।

 स्पष्ट है कि इस बार जीत-हार में अंतर भी बड़ा रहा यानी टक्कर कांटे की न होकर एकतरफा रही।

, नीतीश कुमार के लिए आगे आने वाले दिन बहुत आसान होंगे, ऐसा दिखता नहीं है, क्योंकि लालू यादव की इस चुनाव में वापसी हुई है और नीतीश सरकार के दैनिक कार्यकलापों में उनकी दखलंदाजी नाटकीय तौर पर काफी आगे बढ़ेगी।

 लालू यादव 80 सीट जीतकर जदयू से आगे हैं और यही अंतर जदयू-राजद में कलह का कारण बनेगा।

 लालू यादव की बढ़ती महत्वाकांक्षा और राष्ट्रीय स्तर पर मोदी विरोध के झंडे का नेतृत्व करने की उत्कट इच्छा महागठबंधन और लालू-नीतीश जोड़ी में फूट डालने का काम कर सकती है।

 जीत के तुरंत बाद लालू की लालटेन लेकर वाराणसी जाने की इच्छा व्यक्त करना राष्ट्रीय स्तर पर मोदी विरोध के नेतृत्व को संभालने की तरफ स्पष्ट इशारा करता है।

 बिहार में नीतीश कुमार के लिए सरकार चलाना तो मुश्किल नहीं है, लेकिन राजद पर लगाम लगाना लगभग असंभव है।

 ऐसे में आगे आने वाले दिन बिहार को किस दिशा में ले जाएंगे, यह देखना दिलचस्प होगा।

 वहीं दूसरी तरफ भाजपा को भी बड़बोले और ऊल-जुलूल बयानबाजी करने वाले नेताओं के ऊपर लगाम लगानी होगी।

 चुनाव के समय दिए जाने वाले सारे बयान संतुलित और सारगर्भित होने चाहिए।

 ऐसे बयानबाजों को तात्कालिक तौर पर गंभीरता से ‘मीडिया प्रशिक्षण’ देने की आवश्यकता दिखती है।

, बिहार के नतीजों को भारतीय बाजार गंभीरता से नहीं लेगा, ऐसी उम्मीद थी और ऐसा हुआ भी।

 सोमवार को ‘स्टॉक मार्केट’ लगभग 1.5 प्रतिशत गिरावट के साथ खुला, लेकिन तुरंत ही धीरे-धीरे बाजार संभलता गया।

 निश्चित तौर पर यह गिरावट तात्कालिक ही थी, क्योंकि मोदी को 2019 तक के लिए चुना गया है और विदेशी पूंजी निवेश में जिस तरह का उछाल पिछले साल दर्ज होता दिखा उसमें कहीं कोई कमी होने की संभावना नहीं दिखती।

 भाजपा संसदीय दल की बैठक में बिहार चुनाव नतीजों का गंभीरता से विश्लेषण किया गया।

 उन सारे मुद्दों पर बातचीत हुई है जिसकी जरूरत है और आगे आने वाले दिन भाजपा संगठन और सरकार में भारी बदलाव वाले होंगे, इसमें कोई संदेह की गुंजाइश नहीं दिखती।

-राजीव मीश्र (बहुराष्ट्रीय कंपनी के अधिकारी हैं और लोकसभा टीवी के सीईओ रह चुके हैं)।

सौजन्य : – दैनिक जागरण , 11.10.2015।

