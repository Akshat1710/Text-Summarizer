कठिन समय में भी अर्थपूर्ण सिनेमा असंभव नहीं (हिन्दुस्तान)।

विदा होते साल में उस पूरे साल की प्रत्येक महत्वपूर्ण गतिविधियों, आयामों, घटनाओं और महत्ताओं का आकलन किया जाता है।

 सिनेमा भी उनमें से एक है।

 मनोरंजन की दुनिया में सिनेमा को लेकर पूरे साल दर्शकीय जिज्ञासा बनी रहती है, दर्शक आने वाली फिल्मों की प्रतीक्षा जिज्ञासा, व्याकुलता, कौतुहल और खासे आकर्षण के बीच करता है।

 हालांकि सिनेमा का संसार पिछले अनेक वर्षों में श्रेष्ठता के मापदंडों और उत्कृष्टता के स्तर पर अनेक प्रयोगों व उसके जोखिम से गुजर रहा है, तथापि उम्मीदें तो खत्म नहीं होतीं।

 हर क्षेत्र में उम्मीदें ही निरंतरता का निर्वहन करती हैं।

 आशाएं टूट जाएं, तो संसार में गति ही न रहे।

 बहुत सारे उतार-चढ़ावों के साथ सिनेमा भी हमारे जीवन का एक आवश्यक हिस्सा बना हुआ है।

 हर दौर की पीढ़ी उससे जुड़ती है, अपनी इच्छा के अनुसार उसे स्वीकार करती है, पसंद या नापसंद करती है, अपना चुनाव करती है और धारणा बनाती है।

 सिनेमा दर्शक के कितना अनुकूल या अनुरूप हो पाता है, वह अलग बात है।

 हम प्राय: बात करते हैं कि सामाजिक वातावरण, आर्थिक चुनौतियों, विकास और बदलाव के विकट समय में मनोरंजन का कितना अर्थ रह गया है, लेकिन मनोरंजन के सामर्थ्य को खारिज नहीं कर सकते।

, इस साल सिनेमा ने अपने आधुनिक और भव्य घर तलाश करके धीरे-धीरे पुराने व स्थायी पड़ावों से और अधिक निजात पाने का काम किया है।

 आशय सिंगल स्क्रीन सिनेमाघर से है, जिनकी संख्या देश में और कम हो गई।

 उसके अनुपात में बड़े-बड़े मॉल और व्यावसायिक केंद्रों में स्थापित होने वाले तकनीक-समृद्ध स्क्रीन का आकर्षण नई पीढ़ी के सिर चढ़कर बोल रहा है।

 थोड़ा आगे जाकर देखें, तो इस बात पर भी ध्यान जाएगा कि सिनेमा प्रदर्शन के ऐसे समृद्ध और भव्य केंद्रों में किसी भी किस्म की फिल्म यदि प्रदर्शन तक पहुंच गई है, तो उसका कुछ न कुछ दर्शक वर्ग आ ही जाता है।

 ऐसे में, अनेक व्यर्थ फिल्मों को भी थोड़ी-बहुत चर्चा मिल जाती है।

 हालांकि प्रचार-प्रसार के आज के आग्रहों के अनुरूप धन का व्यय न कर सकने वाले उन निर्माताओं को मुश्किलों का सामना करना पड़ता है, जिनकी फिल्म की विषय-वस्तु सार्थक है।

 या एक अच्छी टीम मिलकर एक अच्छा सिनेमा तैयार करती है और उसका मनोरथ होता है कि काम उसी सार्थकता के संदेश के साथ दर्शक तक आए।

 कई बार वे दर्शक तक पहुंचते भी हैं, क्योंकि अच्छे दर्शक को अच्छे सिनेमा की तलाश रहती ही है।

, इधर एक अच्छी फिल्म को लेकर इस साल की शुरुआत से जो कौतुहल और जिज्ञासा बनी रही थी, उसका प्रदर्शन शुरू हो गया है।

 दंगल की कामयाबी की खबरें हर जगह से आ रही हैं।

 एक अर्थपूर्ण फिल्म का सूत्र-वाक्य ही कैसे धीरे-धीरे आकर्षण में तब्दील हो जाता है, यह फिल्म इस बात का उदाहरण है।

 फिल्म के नायक, निर्माता आमिर खान ने इस फिल्म को परिपक्वता की भाषा में कहें, तो धीरे-धीरे पकाया है।

 ध्यान आता है, जब कुछ समय पहले इस फिल्म का पोस्टर जारी हुआ था, तब उसे ट्विटर पर पोस्ट करते हुए फिल्म के निर्देशक नितेश तिवारी ने लिखा था कि आमिर खान से कितनी वैचारिक जद्दोजहद के बाद यह पहला पोस्टर जारी हो सका है।

 एक अच्छी फिल्म बनाते हुए आप जनता या दर्शक से कैसे जुड़ सकते हो, यह फिल्म इस बात का उदाहरण है।

, भारतीय सिनेमा में आमिर खान की सराहना एक प्रतिबद्ध कलाकार के रूप में सदैव होती है।

 अपनी फिल्मों के लिए वह विषय स्वयं चुनते हैं और फिल्म पूरी होने तक उसको एक तरह से पूरा का पूरा जिया भी करते हैं।

 हमारे समय में आमिर खान की समकालीन सिनेमा में उपस्थिति का गहरा अर्थ है।

 एक ऐसा नायक, जो फिल्म के लिए अपनी देह-भाषा को लेकर बड़े से बड़ा जोखिम ले सकता है, दूसरा शायद ही कोई हो।

 उनके सिनेमा का विषय समाज सापेक्ष होता है, इसीलिए वह आकर्षण का केंद्र बनते हैं और नजरअंदाज नहीं किए जाते।

 दंगल भी नजरअंदाज नहीं की जाएगी।

 बेटियों की चिंता दरअसल योजनाओं, नारों और स्लोगन से ही नहीं हो सकती, दंगल जैसी फिल्में ज्यादा प्रभाव व सार्थकता के साथ उत्कृष्ट नैतिक सोच को सबल धरातल प्रदान करती हैं।

 कह सकते हैं कि हमारे समय में भी अर्थपूर्ण सिनेमा कठिन है, पर असंभव नहीं।

(ये लेखक के अपने विचार हैं), – सुनील मिश्र, फिल्म समीक्षक।

सौजन्य – हिन्दुस्तान।

