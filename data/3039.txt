मताधिकार हमारा सम्मान (दैनिक जागरण)।

मत की इकाई जब दहाई से आगे सैंकड़े और हजारों का गुणांक बनती है तो यह बहुमत लोकतांत्रिक देश की दिशा और दशा तय करता है।

 प्रदेश या देश की कमान किनके हाथों में होगी और कौन आमजन के भाग्य का फैसला करेगा, यह मतदान से ही लोगों को तय करना होता है।

 पंजाब जनमत के दौर से गुजर रहा है, तब लोगों को उनके मतदान के संवैधानिक अधिकार के प्रति सचेत करना हर जिम्मेदार नागरिक और संस्थाओं का कर्तव्य है।

 जागरण प्रकाशन ने अपनी इस जिम्मेदारी को समझा है।

 चुनाव की प्रक्रिया में निष्पक्ष और साफ सुथरी पत्रकारिता के साथ मतदाता जागरूकता का यह प्रयास किया है।

 मत को बहुमत बनाने के नारे के साथ कपूरथला, फतेहगढ़ साहिब, जालंधर और लुधियाना जिलों में राष्ट्रीय राज मार्ग-1 पर 63.5 किलोमीटर लंबी मानव श्रृंखला बनाई गई।

 यह जालंधर के डाक्टर भीम राव अंबेडकर नेशनल इंस्टीट्यूट आफ टेक्नोलॉजी से शुरू हुई और लुधियाना के हार्डी व्लर्ड पर खत्म हुई।

 इसमें एक लाख तीन हजार दो सौ पचपन लोगों ने भाग लिया।

 इस कार्य में 259 शिक्षण संस्थानों के विद्यार्थी और कर्मचारी शामिल हुए।

 देश के इतिहास में यह सबसे बड़ी मानव श्रृंखला थी, जिसे इंडिया बुक ऑफ रिकार्ड की टीम ने मान्यता दी और जागरण प्रकाशन समूह को सम्मान पत्र सौंपा।

 यह विडंबना यह है कि हम अक्सर राजनीतिक व्यवस्था को कोसते हैं, परंतु जब उसे बदलने का समय आता है तो जिम्मेदारी से भाग जाते हैं।

 जो मतदान नहीं करता, उसे लोगों की चुनी सरकार को कोसने का अधिकार भी नहीं है।

 अगर आप सरकार के कामों से निराश हो तो उसके खिलाफ मतदान कर उसे सत्ता से बाहर कर सकते हो।

 अगर आपके मत से सरकार नहीं बनती है तो भी उस पर नकेल कसने के लिए मजबूत विपक्ष में आपके मत की भूमिका होती है।

 यदि आप किसी भी पार्टी को पसंद नहीं करते तो नोटा का बटन दबा कर खतरे की घंटी बजा सकते हो।

 कभी भी यह नहीं सोचना चाहिए कि मेरे एक मत से क्या फर्क पड़ेगा।

 अगर आपकी तरह सोचने वाले लोग लाखों की संख्या में हो गए तो क्या हालात बनेंगे।

 यदि आप मतदान नहीं करते हैं तो इसका अर्थ यह है कि आप देश के लोकतंत्र की जड़ें खोदने वालों का साथ दे रहे हो।

 मताधिकार हमारा सम्मान भी है।

 स्थानीय संपादकीय : पंजाब , सौजन्य- दैनिक जागरण।

