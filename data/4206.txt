रसातली सियासत (राष्ट्रीय सहारा)।

देश का हर विवेकशील व्यक्ति अपना सिर पीट रहा है कि हमारे देश को हो क्या गया है।

 क्या भारत जैसे देश में हम आप कल्पना कर सकते हैं कि यहां कि कोई केंद्र सरकार आज की स्थिति में सेना के द्वारा किसी प्रदेश का तख्ता पलट करने का प्रयास करेगी।

 अगर पश्चिम बंगाल की मुख्यमंत्री ममता बनर्जी और उनकी पार्टी तृणमूल कांग्रेस के नेताओं की बात मानें तो प्रधानमंत्री नरेन्द्र मोदी की सरकार ने ऐसा ही किया है।

 ममता बनर्जी कैसी मानसिकता में आ गई होंगी इसका अनुमान इसी से लगाया जा सकता है कि उन्होंने सचिवालय के अपने कार्यालय में दिन-रात गुजारीं।

 उनका कहना था कि जब तक टॉल नाका से सेना नहीं हटती वे वहीं डटी रहेंगी।

 मानों वे हट गई तो उनके सचिवालय पर सेना का कब्जा हो जाएगा।

 ममता बनर्जी ने बाजाब्ता बांग्ला में जो बयान दिया उसमें सेना पर साफ शब्दों में तख्ता पलटने का आरोप लगाया गया था।

 इसका दुखद पहलू यह है कि सब कुछ साफ हो जाने के बावजूद ममता और उनकी पार्टी तो अपने आरोप पर कायम हैं ही; अन्य कई विपक्षी पार्टयिां भी किंतु-परंतु के साथ उनका परोक्ष समर्थन कर रही हैं।

 होना तो यह चाहिए था कि देश की राजनीति से एक स्वर में ममता बनर्जी की आलोचना की जाती कि सेना को वह राजनीति में घसीट रहीं हैं।

 इसकी जगह संघीय ढांचे के सम्मान करने जैसे न जाने क्या-क्या इस प्रसंग के संदर्भ में अप्रासंगिक बातें की जा रही हैं।

 कोई भी टीवी चैनलों की लाइव तस्वीरों में देख सकता है कि सेना जवानों के हाथों में हथियार नहीं है।

 उनके हाथों में कागज और कलम है और वे पुलिस के साथ मिलकर काम कर रहे हैं।

 कागज और कलम लेकर तख्ता पलट की कार्रवाई नहीं होती।

 वैसे भी इतने भारी बहुमत से निर्वाचित किसी सरकार को पलटने की कोशिश तो छोड़िए ऐसा सोचने वाला भी पागल नेताओं की टोली ही होगी।

 सेना ने पहले ट्विीट करके फिर बाजाब्ता पत्रकार वार्ता करके जो कुछ कहा और जो नौ दस्तावेज जारी किए, उससे देश के सामने सारी सच्चाई आ गई है।

 सच्चाई यह है कि सेना वर्षो से अक्टूबर-नवम्बर में ऐसा अभ्यास करती आ रही है।

 वह हर वर्ष पुलिस के साथ मिलकर टॉल नाकों पर बड़ी गाड़ियों का आंकड़ा एकत्र करती है, जिसका एक उद्देश्य यह अनुमान लगाना होता है कि किसी आपातस्थिति में कितनी गाड़ियां कहां उसे उपलब्ध हो सकती हैं।

 पत्रकार वार्ता में बंगाल क्षेत्र के जनरल ऑफिसर इन कमांड मेजर जनरल सुनील यादव ने कहा कि यह एक रूटीन अभ्यास है, जो सेना के परिचालन संबंधी उद्देश्यों के लिए किया जाता है।

 सेना की ईस्टर्न कमांड स्थानीय स्तर पर वार्षिक आंकड़ा इकट्ठा करने का रूटीन काम कर रही है।

 टोल प्लाजा पर सेना की तैनाती के जवाब में उन्होंने कहा कि विभिन्न राज्यों के प्रवेश स्थलों पर सेना सिर्फ भारी वाहनों के डेटा इकट्ठा कर रही है।

 यह एक वार्षिक अभ्यास है, जो हर साल किया जाता है।

 और यह अभ्यास सेना अकेले नहीं बल्कि स्थानीय पुलिस के साथ मिलकर कर रही है।

 देश को सेना के बयान पर भरोसा है।

 इसलिए वह मेजर जनरल यादव के इस स्पष्टीकरण पर आंख मूंदकर विास कर रही है कि वाकई पुलिस के साथ मिलकर ही अभ्यास किया गया।

 मेजर जनरल सुनील यादव ने दस्तावेज सामने रखकर बताया कि उन्होंने इस रूटीन अभ्यास करने से पहले स्थानीय प्रशासन और पुलिस को सूचित किया था।

 उन्होंने एक दो नहीं बल्कि 9 दस्तावेज दिखाए।

 इसमें पुलिस कमिश्नर, एचआरबीसी जिसके अंदर विद्यासागर सेतु टोल प्लाजा आता है, हावड़ा के पुलिस कमिश्नर और ट्रांसपोर्ट विभाग के प्रिंसिपल सेक्रेटरी को भेजा गया पत्र शामिल है।

 इन दस्तावेजों से यह साफ हो गया कि अचानक कुछ हुआ ही नहीं, बल्कि राज्य प्रशासन और स्थानीय पुलिस को इस बारे में पहले ही सूचित किया गया था।

 दरअसल, पूरे क्षेत्र में 80 डेटा कलेक्शन यानी आंकड़ा एकत्रित करने वाले स्थानों पर 5-6 जवानों द्वारा डेटा एकत्रित किए जा रहे हैं।

 इसी तरह का अभ्यास पहले उत्तर प्रदेश, बिहार और झारखंड में पिछले 26 सितम्बर से 1 अक्टूबर के बीच किया गया।

 जाहिर है, पश्चिम बंगाल के संदर्भ में जो कुछ ममता और उनके सेनानीगण बोल रहे हैं और कुछ पार्टयिां परोक्षत: उनका समर्थन कर रही हैं, उसके कारण कुछ और ही होंगे।

 आखिर ममता को किस बात का भय है।

 इसके एक दिन पहले ही उन्होंने इंडिगो की हवाई जहाज के कोलकाता में उतरने में हुई देरी को अपने जान लेने की साजिश करार दिया था।

 इंडिगो द्वारा स्थिति स्पष्ट करने, नागरिक उड्डयन मंत्री के बयान के बावजूद उनकी पार्टी के लोग यह आरोप लगाते रहे कि उनकी जान को खतरा पैदा किया गया।

 इस तरह के व्यवहार को आप क्या कहेंगे।

 राजनीति में मतभेद या विरोध-प्रतिरोध चलता रहता है और चलेगा भी।

 लेकिन इस तरह के आरोपों का कोई आधार नहीं हो सकता।

 खासकर कोई केंद्र सरकार किसी को हवाई जहाज में मारने की या सेना का उपयोग कर सत्ता कब्जाने की साजिश रचेगी ऐसी तो कल्पना भी नहीं की जा सकती।

 जरा सोचिए, इससे सेना के मनोबल पर क्या असर हुआ होगा।

 अगर सेना को अभ्यास करना होगा तो वह भारत में करेगी या इसके लिए पाकिस्तान जाएगी।

 हम देश को कहां ले जा रहे हैं।

 सेना हमारे यहां राजनीति से परे रही है।

 कश्मीर के अलगाववादी और पाकिस्तान समर्थक या पूर्वोत्तर के कुछ संगठन सेना को कई तरीकों से आरोपित करते रहे हैं, लेकिन देश उनका हमेशा विरोध करता है और आरोपों को नकार देता है।

 यह भारत के इतिहास में एक शर्मनाक प्रसंग के रूप में दर्ज हो गया है।

 तो उचित यही होगा इसे एक दुखद प्रकरण की तरह भुला दिया जाए।

 किंतु प्रश्न यही है कि क्या ममता बनर्जी स्वयं ऐसा होने देंगी।

 इसका मुख्य दारोमदार उन्हीं पर है।

 2019 के लोक सभा चुनाव को यदि वह नरेन्द्र मोदी बनाम ममता बनाना चाहतीं हैं तो इसके लिए हर कोशिश करने का उनका अधिकार है, पर सेना को मोहरा बनाना दुखद है और इसका हर स्तर पर विरोध किया जाना चाहिए।

, – अवधेश कुमार।

सौजन्य – राष्ट्रीय सहारा, 05-12-2016।

