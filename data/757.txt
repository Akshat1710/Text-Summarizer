राजनीति में उलझे सवाल (दैनिक जागरण )।

हैदराबाद केंद्रीय विश्वविद्यालय में एक छात्र रोहित वेमुला ने जिन परिस्थितियों में आत्महत्या की वह दुखद और चिंताजनक तो है ही, हमारे सामाजिक, शैक्षिक ढांचे और राजनीति के समक्ष कई सवाल भी खड़े करती हैं।

 विश्वविद्यालय में छात्रों के दो गुटों के बीच टकराव के बाद दलित-पिछड़े रोहित वेमुला समेत पांच छात्रों को विश्वविद्यालय के छात्रवास से निलंबित किया गया।

 निलंबन के करीब पांच माह बाद रोहित ने आत्महत्या कर ली।

 यद्यपि रोहित वेमुला ने आत्महत्या से पूर्व लिखे गए अपने पत्र में किसी को दोषी नहीं ठहराया, लेकिन उसकी आत्महत्या को उसके निलंबन से जोड़कर देखा गया।

 फिलहाल यह कहना कठिन है कि रोहित की आत्महत्या के पीछे क्या कारण थे, लेकिन इस मसले पर जिस तरह की क्षुद्र राजनीति की जा रही है उससे असली सवाल ओझल हो रहे हैं।

 रोहित सरीखे मेधावी छात्र की आत्महत्या ने हमारे समाज और राजनीतिक वर्ग के समक्ष यह सवाल खड़ा कर दिया है कि उच्च शिक्षा के केंद्रों में भी जातिगत भेदभाव कैसे हो पा रहा है और इन केंद्रों को राजनीति का अखाड़ा बनने से रोका क्यों नहीं जा पा रहा है।

 आखिर यह पहला अवसर नहीं है जब किसी उच्च शैक्षणिक केंद्र अथवा विश्वविद्यालय में छात्रों के बीच राजनीतिक टकराव का मामला सामने आया हो और इसके चलते किसी छात्र को अपनी जान गंवानी पड़ी हो।

 हैदराबाद विश्वविद्यालय तो इस प्रकार की राजनीतिक गतिविधियों का केंद्र रहा है।

 यहां राजनीतिक दलों की विचारधारा के अनुरूप छात्रों का विभाजन भी होता रहा है और उनके बीच टकराव भी।

 वामपंथी और दक्षिणपंथी विचारधारा में बंटे छात्र एक-दूसरे पर निशाना साधने का कोई अवसर नहीं चूकते।

 छात्रों का यह विभाजन तब से ही चला आ रहा है जब 1971 में इस केंद्रीय विश्वविद्यालय का गठन हुआ।

 छात्रों का यह विभाजन केवल विचारधारा के आधार पर ही नहीं हुआ, बल्कि उनकी जातीय पहचान के आधार पर भी हुआ है।

, रोहित जिस अंबेडकर स्टूडेंट्स एसोसिएशन में शामिल था वह दलित छात्रों द्वारा बनाया गया एक संगठन है।

 इस संगठन के कुछ छात्रों ने मुंबई हमले के गुनहगार याकूब मेमन की फांसी का न केवल खुलकर विरोध किया था, बल्कि उसके पक्ष में नारेबाजी भी की थी।

 स्वाभाविक है कि यह बात विरोधी छात्र संगठन को रास नहीं आई और उनमें टकराव हुआ।

 छात्रों के बीच वैचारिक मतभेद असामान्य बात नहीं है, लेकिन जब इस वैचारिक लड़ाई को राजनीतिक रंग दे दिया जाता है तो हालात नियंत्रण से बाहर हो जाते हैं।

 हैदराबाद विश्वविद्यालय में भी ऐसा ही हुआ, क्योंकि हमेशा की तरह यहां भी राजनीतिक दलों ने इस टकराव को शांत करने के स्थान पर उसे भड़काने का काम किया।

, यह हमारे देश की विडंबना ही है कि विश्वविद्यालयों में छात्र हितों के नाम पर बने छात्र संगठन मुख्यधारा की राजनीति के ठिकाने बनकर रह गए हैं।

 कई राजनीतिक दल ऐसे हैं जो छात्र राजनीति को किसी नियम-कायदे में बांधने के खिलाफ हैं।

 वे विश्वविद्यालयों में की जा रही राजनीति में सुधार की हर पहल का खुलकर विरोध करते हैं।

 जेएम लिंगदोह की अध्यक्षता में बनी एक समिति ने विश्वविद्यालयों में छात्र संगठनों की गतिविधियों के संदर्भ में कुछ दिशा-निर्देश दिए थे, लेकिन उनका अनुपालन सही तरह नहीं हो पा रहा है।

 पठन-पाठन अथवा व्यक्तित्व के निर्माण के संदर्भ में छात्र संगठनों की गतिविधियों की कुछ सार्थकता हो सकती है, लेकिन किसी को इस पर विचार करना चाहिए कि इन संगठनों को मुख्यधारा के राजनीतिक दलों की तरह व्यवहार क्यों करना चाहिए।

 इसमें कोई हर्ज नहीं कि छात्र किसी राजनीतिक विचारधारा से प्रेरित हों और वे विरोधी विचारों वाले छात्रों के साथ स्वस्थ बहस भी करें, लेकिन इसका कोई औचित्य नहीं कि वे राजनीतिक दलों जैसा आचरण करें।

 रोहित की आत्महत्या के मामले पर देश की राजनीति में एक भूचाल सा खड़ा हो गया है।

 विपक्षी दल इस प्रकरण के बहाने मोदी सरकार को दलित विरोधी साबित करने पर जुट गए हैं।

 उनमें खुद को दलित हितैषी साबित करने की होड़ भी चल रही है, लेकिन वे यह जानने-समझने से जानबूझकर इंकार कर रहे हैं कि क्या रोहित ने वास्तव में दलित होने के कारण आत्महत्या की।

 अब तो यह भी कहा जा रहा है कि वह दलित नहीं, बल्कि अन्य पिछड़े वर्ग से था।

, विपक्षी दल इस प्रकरण में श्रममंत्री बंडारू दत्तात्रेय और मानव संसाधन मंत्री स्मृति ईरानी के त्यागपत्र की मांग कर रहे हैं।

 उनकी मांग का आधार यह है कि हैदराबाद विवि में छात्रों के दो गुटों के टकराव के बाद श्रममंत्री ने मानव संसाधन विकास मंत्रलय को पत्र लिखकर विश्वविद्यालय की गतिविधियों और माहौल की शिकायत की थी, जिसके फलस्वरूप स्मृति ईरानी ने विश्वविद्यालय के कुलपति को इस प्रकरण को गंभीरता से लेने की सलाह दी।

 इसके बाद ही पांच छात्रों के विश्वविद्यालय छात्रवास से निलंबन का फैसला किया गया।

 यह जांच के बाद ही सामने आ सकेगा कि क्या रोहित के साथ भेदभाव हुआ और उसने किसी दबाव में अपनी जान दी या फिर वह विरक्ति का शिकार हो गया था।

 अपनी आत्महत्या से पूर्व उसने जो पत्र लिखा उससे तो यह नहीं लगता कि वह अपने खिलाफ कार्रवाई के कारण हताश-निराश था।

 उसका पत्र तो यह संकेत कर रहा है कि वह हर तरह के छात्र संघों से निराश था।

 रोहित की आत्महत्या के संदर्भ में सच सामने आए बिना विरोधी राजनीतिक दलों ने जैसा रवैया अपना लिया और उनके नेताओं के बीच हैदराबाद जाने की जो होड़ लगी उससे एक बार फिर साबित हुआ कि उन्हें संवेदनशील मसलों पर भी वोट बैंक की राजनीति करने से परहेज नहीं है।

 यह उचित ही है कि जहां खुद प्रधानमंत्री ने रोहित की आत्महत्या पर गहरा दुख प्रकट किया वहीं मानव संसाधन विकास मंत्रलय ने रोहित की आत्महत्या के मामले की जांच न्यायिक आयोग से कराने का फैसला किया।

 यह सामने आना आवश्यक है कि रोहित ने किन हालात में अपनी जान दी, क्योंकि किसी शैक्षिक संस्थान में दलित-पिछड़े समुदाय के छात्र की आत्महत्या का यह पहला मामला नहीं है।

 हैदराबाद केंद्रीय विश्वविद्यालय में ही पिछले दस सालों में दलित-पिछड़े वर्ग के नौ छात्र आत्महत्या कर चुके हैं।

, जिस तरह इससे इंकार नहीं किया जा सकता कि जाति हमारे समाज की एक सच्चाई है उसी तरह इससे भी कि अपने देश में जातीय आधार पर भेदभाव होता है।

 यह भेदभाव हर स्तर पर व्याप्त है और यहां तक कि शैक्षिक संस्थान भी इससे अछूते नहीं हैं।

 राजनीतिक दल इस हालात का ही फायदा उठाते हैं।

 वे कहने को तो जातिवाद का विरोध करते हैं और एक समरस समाज के निर्माण का संकल्प व्यक्त करते हैं, लेकिन हकीकत में समाज में जातीय विभाजन को गहराने का कोई मौका नहीं चूकते।

 संकीर्ण स्वार्थो वाली राजनीति ने समाज में जातिवाद को कम करने के स्थान पर और अधिक बढ़ाया ही है।

 दलित और पिछड़े समुदाय के लोग अपनी जातीय पहचान से मुक्त होना चाहते हैं, लेकिन वोट बैंक के फेर में राजनीतिक दल उनकी जातीय पहचान उभारने पर जुटे रहते हैं।

 दलित-पिछड़े समुदाय के जो लोग अभी भी जाति-संप्रदाय की राजनीति करने वाले दलों को अपने हितैषी के रूप में देखते हैं उन्हें इस पर आत्मचिंतन करना चाहिए कि आखिर वोट बैंक की इस राजनीति ने उन्हें दिया क्या है।

,  ।

सौजन्य :-दैनिक जागरण ,24.01.2016,संजय गुप्त।

