तनाव का हद से गुजर जाना (हिंदुस्तान)।

डीजीएमओ और विदेश मंत्रलय की संयुक्त प्रेस-कांफ्रेन्स के बाद भारत-पाकिस्तान की तनातनी एक नए मुकाम पर पहुंच गई है।

 यह अस्वाभाविक भी नहीं।

 जब दो मुल्कों के बीच तनाव चरम पर हो, तब ‘सजिर्कल स्ट्राइक’ जैसी कार्रवाई से हम शांति की उम्मीद नहीं कर सकते।

 बेशक उरी हमले के बाद हमारी सरकार पर सख्त कार्रवाई का दबाव था।

 मगर आतंकियों को हतोत्साहित करने की इस पहल से दोनों देशों के बीच तनाव और भड़क सकता है।

 संभव है कि इसकी जवाबी प्रतिक्रिया आए, जिसके लिए हमें तैयार रहना होगा।

 इससे तो कोई इनकार नहीं कर सकता कि पाकिस्तान भ्रमित हो गया है।

 वह इस बात का जैसे आदी हो गया था कि भारत एक तरफ आतंकवाद सहता रहेगा और दूसरी तरफ वार्ता की मेज पर भी उसके साथ बैठेगा।

 ‘सजिर्कल स्ट्राइक’ ने इसे बदल दिया है।

 मगर संभव है कि नई दिल्ली के इस बदले रुख के बाद दवाब भारत पर भी आए।

 खासतौर से अमेरिका की नजर इस मसले पर है।

 अमेरिकी विदेश मंत्री जॉन केरी ने सुषमा स्वराज से बात की थी, और मुमकिन है कि पाकिस्तान से भी उनकी बात हुई हो।

 अमेरिका भारत और पाकिस्तान, दोनों देशों पर इस तनाव को टालने का दबाव बना सकता है।

 हालांकि सार्क बैठक को मुल्तवी करना, फिर सिंधु जल समझौते की समीक्षा, उसके बाद पाकिस्तान से मोस्ट फेवर्ड नेशन का दर्जा छीनने पर विचार-विमर्श, और अब सेना की यह ‘सजिर्कल स्ट्राइक’ होने से दबाव पाकिस्तान पर कहीं ज्यादा है।

 वहां की जम्हूरी हुकूमत को आतंकी गुटों पर लगाम लगाना होगा।

 हां, हमें इस पर नजर रखनी होगी कि इन तमाम कवायदों के बाद पाकिस्तान आतंकवाद को कितना कम करेगा।

 कैसे करेगा।

 और करेगा भी कि नहीं।

, सेना की यह कार्रवाई उसी नीति की अगली कड़ी मालूम होती है, जिसमें आतंकवाद और दोस्ती साथ-साथ नहीं चलने देने की बात कही गई है।

 सार्क सम्मेलन में प्रधानमंत्री नरेंद्र मोदी के न शामिल होने की वजह भी यही थी।

 हालांकि क्षेत्रीय सहयोग की अपनी प्रतिबद्धता भारत लगातार दोहराता रहा है।

 मगर अब ऐसा लग रहा है कि आतंकवाद के खिलाफ जब तक पाकिस्तान कोई ठोस कार्रवाई नहीं करता, भारत शायद ही अपना रुख बदले।

 कुछ पश्चिमी विश्लेषकों को आशंका है कि पाकिस्तान पर ज्यादा दबाव बनाने से कहीं यह मुल्क आतंकी गुटों के हाथों अधिक खुलकर न खेलने लगे।

 लिहाजा पाकिस्तान की जम्हूरी हुकूमत को मजबूत करने और सार्क बैठक किए जाने की जरूरत है।

 इस नजरिये से हमारे नीति-नियंता भी इत्तफाक रखते हैं।

 इसीलिए पाकिस्तानी हुकूमत का भारत ने लगातार साथ दिया है।

 मगर जब पानी सिर से ऊपर चला जाए, तो आखिर क्या किया जाए।

 इस बार अच्छी बात यह है कि अफगानिस्तान, भूटान और बांग्लादेश जैसे देश भी आतंकवाद के मसले पर पाकिस्तान पर उंगली उठाते हुए भारत के साथ खड़े हो गए हैं।

 ऐसे में, सवाल यह है कि अब आगे क्या घटनाक्रम बदलेगा।

 सवाल यह भी कि क्या हालिया कवायदों के बाद हम सार्क जैसा संगठन खोने वाले हैं।

 इसका ठोस जवाब फिलहाल मुश्किल है, मगर विकल्प कई हैं- पाकिस्तान के सामने भी और भारत के सामने भी।

अभी तो ऐसा जान पड़ता है कि गेंद पाकिस्तान के पाले में है।

 सैन्य कार्रवाई के बाद उसके रुख पर नजर रहेगी।

 सार्क को लेकर भी उसे ही फैसला करना है।

 संभव है कि वह सार्क से बाहर निकलकर कोई छोटा-सा समूह बनाए, जिसमें नेपाल, श्रीलंका, मालदीव जैसे देशों को जोड़ने का प्रयास हो।

 इसमें सार्क का पर्यवेक्षक देश चीन के साथ ही तुर्की, सऊदी अरब, कतर जैसे मुल्कों को भी वह साथ ला सकता है।

 हालांकि देखा जाए, तो पाकिस्तान ने सार्क को लेकर शायद ही कभी सकारात्मक रुख अपनाया।

, अभी तक इस मंच पर जितने भी समझौते हुए, उनमें पाकिस्तान को काफी मशक्कत के बाद ही आगे बढ़ाया गया है।

 शायद ही ऐसा कोई समझौता हो, जिसकी पहल पाकिस्तान की तरफ से हुई हो।

 सार्क को तो मानो उसने कभी तवज्जो दी ही नहीं।

 ऐसे में, सैन्य कार्रवाई के बाद बदले घटनाक्रम को अगर छोड़ दें, तो सार्क का हमारा दांव विफल भी हो सकता है।

 इससे पाकिस्तान पर ज्यादा दवाब पड़ता नहीं दिख रहा।

 उसके लिए व्यक्तिगत या द्विपक्षीय संबंध कहीं अधिक महत्वपूर्ण हैं।

 कभी वह दक्षिण-पूर्व एशियाई संगठन सीटो के करीब था, तो अब चीन के साथ है।

 उसे सऊदी अरब, कतर और अमेरिका जैसे देशों से भी आर्थिक सहयोग मिलता रहा है।

 इसलिए वह सार्क से ज्यादा इन देशों के साथ अपने रिश्ते बेहतर बनाने पर जोर देगा।

 संभव है कि सार्क से छिटककर वह चीन की गोदी में पूरी तरह से बैठ जाए और एक अलग गुट बनाने का प्रयास करे।

 वह तुर्की के साथ अपने संबंधों को मजबूत बनाते हुए आर्थिक सहयोग संगठन (ईसीओ) के साथ भी संबंध मजबूत कर सकता है।

 इस्लामिक सोच रखने वाले मुल्कों को जोड़ने का भी वह प्रयास कर सकता है।

 यानी वह भारत को नजरअंदाज करते हुए उन मुल्कों के साथ अपने संबंधों और विस्तार दे सकता है, जिनसे उसे आर्थिक और सैन्य इमदाद मिलती है।

, ऐसे में, यह कहना अतिशयोक्ति नहीं कि सार्क टूटने के कगार पर है।

 अगर पाकिस्तान आतंकवाद का साथ नहीं छोड़ता है, तो आने वाले दिनों में शायद ही सार्क की कोई बैठक हो।

 वैसे, विकल्प भारत के पास भी कई हैं।

 हम सार्क के समानांतर बिम्सटेक को मजबूत कर सकते हैं।

 इस बार ब्रिक्स समिट गोवा में होने जा रहा है, जिसमें बिम्सटेक को भी बुलाया गया है।

 हमारी कोशिश अब यही होगी कि सार्क को जो महत्व मिलता रहा है, वह बिम्सटेक को मिले।

 क्षेत्रीय सहयोग बढ़ाते हुए उन संगठनों को भी तवज्जो दी जा सकती है, जिनमें पाकिस्तान शामिल नहीं है।

 उस त्रिपक्षीय वार्ता पर भी आगे बढ़ा जा सकता है, जिसमें अफगानिस्तान और अमेरिका शामिल हैं।

 ईस्ट एशिया समिट और आसियान जैसे संगठनों पर तेजी दिखाई जा सकती है।

 पाकिस्तान पर दबाव डालने के लिए सिंधु जल समझौते की जो समीक्षा की गई है, उस पर भी हम आगे बढ़ सकते हैं।

 यानी, आने वाले दिनों में हम नए बदलाव के गवाह बनेंगे।

, ‘सजिर्कल स्ट्राइक’ के बाद कहें, तो हालात बिल्कुल बदल गए हैं।

 इसके बाद भारत, पाकिस्तान, सार्क और बिम्सटेक जैसे तमाम गुट ऐसे चौराहे पर आ गए हैं, जहां से उत्थान के रास्ते भी निकलते हैं और पतन के भी।

 बस पहचान इसकी करनी है कि कौन-सी राह हमारे हित में है और किसे हमें नजरअंदाज करना है।

, लेखक- शशांक (पूर्व विदेश सचिव), (ये लेखक के अपने विचार हैं)।

सौजन्य :-हिंदुस्तान, 30-09-2016।

