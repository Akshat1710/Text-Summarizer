अलगाव खत्म करने के लिए बातचीत की तलाश में पाक (दैनिक भास्कर)।

अमृतसर में आतंकवाद और युद्ध से जर्जर अफगानिस्तान की मदद के लिए हुई हार्ट ऑफ एशिया बैठक में पाकिस्तान को एक बार फिर अातंकवाद पर असुविधाजनक स्थिति का सामना करना पड़ा।

 खासतौर पर जिस अफगानिस्तान के लिए बैठक हुई उसी ने दो टूक कहा कि पाकिस्तान जो मदद उसे पुनर्निर्माण के लिए दे रहा है, यदि वह उस राशि को अपने यहां आतंकवाद खत्म करने में लगाए तो बेहतर होगा।

प्रधानमंत्री नरेंद्र मोदी ने पाकिस्तान का नाम लिए बिना आतंकवाद की चर्चा कर दी।

 इससे बौखलाए पाकिस्तानी प्रधानमंत्री नवाज़ शरीफ के सलाहकार सरताज अजीज ने आरोप लगा दिया की भारत में उन पर पाबंदियां लगाई गईं।

 उन्हें स्वर्णमंदिर नहीं जाने दिया गया, मीडिया से मुखातिब नहीं होने दिया गया।

 पाकिस्तान ने आतंकवाद को जिस तरह अपनी नीति बनाया है, उसमें इनकार और आरोप उसके दो प्रमुख शस्त्र रहे हैं।

 भारत की ओर से चाहे मुंबई हमले सहित तमाम हमलों के सबूतों की बात हो या सीमा पार से गोलीबारी व घुसपैठ के अारोप, पाकिस्तान उसका जवाब इनकार में ही देता है।

 इस बार उसने दूसरे तरीके का इस्तेमाल किया।

 हालांकि, उड़ी हमले के बाद वह आतंकवाद पर दुनिया से अपना अलगाव खत्म के लिए वह किसी तरह की मान्यता पाने की फिराक में है।

 अमेरिका के निर्वाचित राष्ट्रपति डोनाल्ड ट्रम्प ने नवाज शरीफ के सद्‌भावना कॉल पर जो बातें कहीं, उसे बताकर उसने अपनी यही बेचैनी जाहिर की है।

पाकिस्तानी हुक्मरानों को मालूम है कि जब तक भारत के साथ उसके राजनयिक रिश्ते बातचीत की पटरी पर नहीं लौटते, दुनिया से उसका अलगाव यकीनी तौर पर दूर नहीं होगा।

 फिर वह अन्य देशों की भाव-भंगिमाओं का कितना ही अनुकूल अर्थ क्यों न निकाल ले।

 यही वजह है कि अमृसर में बैठक के पूर्व उसने संकेत दिए थे कि यदि भारत चर्चा के लिए तैयार हो तो पाक को कोई हर्ज नहीं है।

 इसीलिए जब बैठक में आए विभिन्न देशों के विदेशमंत्री प्रधानमंत्री मोदी से सद्‌भावना मुलाकात के बाद लौट रहे थे, तो सरताज अज़ीज और भारत के सुरक्षा सलाहकार अजीत डोभाल की मुलाकात हो गई।

अज़ीज ने चाहे इसे अचानक हुई मुलाकात बताया पर यह छिपा नहीं रह सका कि वे किसी तरह दोनों पक्षों के बीच जमी बर्फ तोड़ना चाहते हैं।

 वरना घर लौटकर वे मीडिया से यह नहीं कहते कि तनाव के बावजूद उनकी भारत यात्रा की मेजबान सहित सभी ने सराहना की।

सौजन्य – दैनिक भास्कर, 06-12-2016।

