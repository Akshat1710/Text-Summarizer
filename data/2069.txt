गन्ना किसानों की मुसीबत ( दैनिक जागरण : Editorial )।

उत्तर प्रदेश के गन्ना किसान सबसे बड़े संकट का सामना कर रहे हैं।

 उनके संकट को सपा सरकार ने और अधिक कठिन बना दिया है।

 उत्तर प्रदेश में मायावतीजी की सरकार ने अपने कार्यकाल में गन्ना किसानों को न केवल उनका बकाया दिलाया था, बल्कि यह भी सुनिश्चित किया था कि उनके साथ कोई अन्याय न होने पाए।

 बसपा सरकार ने अपनी तरफ से हरसंभव कोशिश करके गन्ना किसानों को राज्य समर्थित मूल्य या एमएसपी (न्यूनतम समर्थन मूल्य) के मुताबिक भुगतान दिलाया था।

 इतना ही नहीं किसानों को उनकी उपज की दोगुनी कीमत दिलाने का श्रेय भी बसपा सरकार को जाता है, जिसने समर्थन मूल्य को 125 रुपये से 220 रुपये तक पहुंचा दिया था, लेकिन आज सपा सरकार के समय में हालात एकदम विपरीत हो गए हैं और किसान बसपा सरकार के दिनों को याद करने लगे हैं।

 गन्ने की एक और फसल तैयार हो जाने के साथ ही उसे उगाने वाले किसान हताश-निराश हैं।

 उन्हें न तो चीनी मिलों से उनका बकाया मिला है और न ही इस फसल में मिल मालिक उनकी सुधि लेते नजर आ रहे हैं।

 गन्ना किसानों के शोषण में केंद्र सरकार भी सपा सरकार की तरह ही बर्ताव कर रही है।

 उसे भी न तो गन्ना किसानों के हितों की चिंता है और न ही वह ऐसी नीतियां बनाने के लिए उत्सुक नजर आती है जिससे किसानों का जीवन खुशहाल हो।

, जहां तक बात गन्ने की फसल की है तो भारत को गन्ने का जन्मस्थान माना जाता है।

 आज भी गन्ना उत्पादन में भारत का विश्व में प्रमुख स्थान है।

 देश में अकेले उत्तर प्रदेश में ही कुल उत्पादन का लगभग एक तिहाई भाग उगाया जाता है।

 उत्तर प्रदेश में इतनी बड़ी संख्या में गन्ना किसान होने के बावजूद भी उनकी आवश्यकताओं व सहूलियतों पर कोई खास ध्यान नहीं दिया जाता।

 कृषि को देश की रीढ़ माना गया है और किसानों को अन्नदाता।

 ऐसे में अगर अन्नदाता ही स्वयं भूखे पेट सोने को मजबूर हों तो यह देश के लिए बहुत ही शर्मनाक बात है।

 यहां पर गन्ना किसानों को कर्ज के बढ़ते बोझ, चीनी मिल मालिकों की मनमानी व उनके द्वारा किसानों को बकाया न देना और सरकार की अनदेखी जैसी अनेक समस्याओं ने चारों ओर से घेर लिया है।

 इन परेशानियों ने तो जैसे उनकी कमर ही तोड़ कर रख दी है।

 पैसों की कमी के कारण कुछ किसान जो कर्ज लेकर खेती करते हैं, वे समय पर मिल मालिकों द्वारा पैसा न मिलने के कारण कर्ज के बोझ तले दबते चले जाते हैं और अंतत: अपनी परेशानियों से निजात पाने के लिए आत्महत्या जैसा कदम उठा लेते हैं।

 वहीं जिनमें इतनी हिम्मत नहीं होती, वे खेती छोड़कर शहरों की ओर पलायन कर लेते हैं।

 जनगणना भी बताती है कि देश में 2001 के मुकाबले 2011 तक किसानों की संख्या में 77 लाख की कमी हुई है।

, यहां सबसे दुखद बात यह है कि केंद्र व राज्य सरकारों द्वारा किसानों के हालात में सुधार लाने की कोई कोशिश दिखाई नहीं देती है।

 कहते हैं कि सरकार आम जनता की आवाज होती है, उनका सहारा होती है, लेकिन वर्तमान में केंद्र और उत्तर प्रदेश सरकार, दोनों ने आम आदमी का दामन छोड़कर उद्योगपतियों का हाथ थाम लिया है।

 एक ओर चीनी मिल मालिक जहां आर्थिक हानि का रोना रोकर केंद्र सरकार से हजारों करोड़ों रुपये के राहत पैकेज हासिल कर लेते हैं वहीं दूसरी ओर वे किसानों का बकाया भुगतान करने के लिए तैयार नहीं हैं।

 ऐसे में उन राहत पैकेजों से वास्तविक रूप में किसे राहत मिलती होगी, इसका आसानी से अंदाजा लगाया जा सकता है।

 अगर सरकार वास्तविक रूप से किसानों का भला करना चाहती है तो मिल मालिकों को राहत पैकेज देने के बजाय सीधे किसानों को पैसा क्यों नहीं देती।

, सपा सरकार ने किसानों का करोड़ों रुपये का बकाया लंबित रखने वाली चीनी मिलों को तरह- तरह की रियायतें दी हैं, जबकि किसानों को अपने गन्ने का वास्तविक मूल्य भी नहीं मिल पा रहा है।

 ऐसे में उत्तर प्रदेश का गन्ना किसान हाशिये पर आ गया है।

 गन्ना किसानों की बदहाली यह बताती है कि राज्य सरकार किसानों से जो हमदर्दी दिखाती है वह पूरी तरह खोखली होती है और उसका एकमात्र मकसद किसानों की बातें करके उनके वोट बटोरना है।

 पिछले कुछ वर्षो में उत्तर प्रदेश में किसान जितना तबाह हुआ है उसका अंदाजा आत्महत्या की बढ़ती घटनाओं से लगाया जा सकता है।

 जो गन्ना किसान कभी समृद्ध समझा जाता था, आज वही मौत के दरवाजे पर दस्तक देने को मजबूर है।

 किसानों की आत्महत्या के सरकारी आंकड़ों में तो कमी आती जा रही है, लेकिन दुनिया जानती है कि यह कमी इसीलिए आ रही है, क्योंकि किसानों की आत्महत्या और उनकी बदहाली की खबरों को दबा दिया जाता है।

, आज गन्ना किसान जिस बदहाली के दौर से गुजर रहे हैं उससे उन्हें निजात देने के लिए शासन के स्तर पर ठोस पहल की आवश्यकता है, लेकिन सपा सरकार को उनकी कोई चिंता ही नहीं है।

 वह अपने फायदे के लिए मिल मालिकों पर कोई दबाव बनाने से इंकार कर रही है।

 उसे तो उन अदालती आदेशों की भी कोई चिंता नहीं जिनमें मिल मालिकों को निर्देश दिया गया है कि वे बिना किसी देरी के किसानों को उनका बकाया भुगतान करें।

 अभी पिछले महीने भी इलाहाबाद उच्च न्यायालय ने मिलों को किसानों का बकाया भुगतान करने का निर्देश दिया है, लेकिन उसका भी कोई पालन नहीं हो रहा है।

 केवल 2013-14 के सीजन का ही किसानों का करीब साढ़े चार हजार करोड़ रुपये मिल मालिकों पर बकाया है, लेकिन यह पैसा उनको नहीं मिल पा रहा है।

 मिल मालिकों की मनमानी और उत्तर प्रदेश सरकार की अनदेखी और गलत नीतियों के कारण ही उत्तर प्रदेश में चीनी उद्योग दम तोड़ता दिखाई दे रहा है।

 अगर चीनी उद्योग में जान फूंकने के लिए समाजवादी पार्टी सरकार ने तत्काल कोई कदम नहीं उठाए तो राज्य की पूरी अर्थव्यवस्था ही तबाह हो जाएगी।

 लगता है कि सपा सरकार अर्थव्यवस्था को तबाह करने पर तुली हुई है।

– सुधींद्र भौद्रौरिया (लेखक बहुजन समाज पार्टी के नेता हैं)।

सौजन्य :- दैनिक जागरण , 12.10.2015।

