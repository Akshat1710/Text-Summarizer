यह कैसी शुचिता (दैनिक जागरण)।

राजनीति में अपराध और भ्रष्टाचार का विरोध तमाम दल करते हैं, लेकिन जब बात खुद की आती है ‘दाग’ छिपाने लगते हैं।

 मामला तूल पकड़े तो इसे राजनीतिक साजिश करार देते हैं।

 हकीकत में उजला कोई नहीं है।

——-।

राजनीति में शुचिता की तमाम बातें की जाती हैं, लेकिन जब-जब इस पर अमल की बारी आती है तो कोई भी दल उजला नजर नहीं आता।

 इसके पीछे कई बार राजनीतिक मजबूरियों की दुहाई दी जाती है तो कई बार इन दागों को छिपाने के लिए आरोप-प्रत्यारोप का खेल खेला जाता है।

 राजनीतिक दल उनके नेताओं के विरुद्ध दर्ज मामलों को राजनीति से प्रेरित बताकर भी पल्ला झाडऩे से पीछे नहीं हटते।

 आर्थिक रूप से कमजोर और नवसृजित राज्य के रूप में उत्तराखंड के विकास में साफ-सुथरी छवि वाले नेता अहम भूमिका निभा सकते हैं, लेकिन मौजूदा परिदृश्य में ऐसा संभव नहीं लगता।

 सत्तारूढ़ दल राज्य गठन से अब तक घोटालों और भ्रष्टाचार के आरोपों से घिरे रहे हैं।

 यह चिंता का विषय है कि ऐसे में राज्य विकास की राह पर पिछड़ रहा है और माननीयों की जेबें भारी होती जा रही हैं।

 भ्रष्टाचार की जड़ में कहीं न कहीं अपराध और धनबल ही है।

 ऐसे में राजनीतिक दलों, सदन और सत्ता में अपराध के आरोपों में घिरे चेहरों का होना राज्य के हित में नहीं है।

 राज्य में एक बार फिर चुनावी बेला है।

 तमाम दल और प्रत्याशी उनकी साफ-सुथरी छवि और जनहित के मुद्दों को लेकर जनता जनार्दन के बीच होंगे, लेकिन यह सवाल फिर सामने होगा कि क्या शुचिता को लेकर राजनीतिक दल ठोस फैसले ले पाएंगे, शायद नहीं।

 राजनीति में धनबल और अपराध की पैठ इतनी गहरी है कि इससे बाहर आना अभी दूर का सपना लगता है।

 राजनीतिक दलों को चाहिए कि वे जन मुद्दों और सरोकारों पर चुनाव मैदान में उतरें।

 ऐसे लोगों को जन प्रतिनिधि बनाया जाए, जिनकी छवि साफ सुथरी हो और अपराध से नाता नहीं हो।

 उत्तराखंड के बीते चुनावों पर गौर करें तो कोई भी दल ऐसा नहीं था, जिसने आपराधिक मामलों के आरोपों को झेल रहे लोगों को प्रत्याशी न बनाया हो।

 इनमें से अधिकांश चुनकर सदन तक पहुंचे और मंत्री भी बने।

 ऐसे में आदर्श सदन की कल्पना कैसे की जाए।

 ऐसा नहीं कि दलों के पास साफ-सुथरी छवि के नेता नहीं हैं, लेकिन धनबल के मामले में कमजोर होने के कारण अक्सर इन्हें मौका नहीं दिया जाता।

 फिलहाल राज्य में तमाम दलों के दावेदार सदन में पहुंचने के लिए आकाओं के दर पर नतमस्तक हैं और दावेदारी के आधार में एक आधार धनबल भी है।

 इसके साथ ही जीतने के लिए साम, दाम, दंड, भेद की नीति अपनाने की ताकत भी।

 इस ताकत के बूते टिकट पाने और जीतने वाले एक बार फिर राज्य के विकास को ताक पर रख अपने निवेश को निकालने में लगेंगे।

 स्थानीय संपादकीय : उत्तराखंड , सौजन्य- दैनिक जागरण।

