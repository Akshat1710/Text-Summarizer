देर से आया बड़ा फैसला (हिन्दुस्तान)।

शायद ऐसा पहली बार हो रहा है, जब सुप्रीम कोर्ट के एक फैसले से किसी राज्य की राजनीति पूरी तरह से बदल रही हो।

 पिछले कुछ सप्ताह में तमिलनाडु की राजनीति में आया यह चौथा बड़ा मोड़ है।

 पहला मोड़ तब आया था, जब लंबे समय तक अस्पताल में रहने के बाद राज्य की सबसे लोकप्रिय नेता जे जयललिता का निधन हो गया।

 उनकी लोकप्रियता कितनी थी, यह हम पिछले दो विधानसभा चुनावों में देख ही चुके हैं।

 तब आनन-फानन में उन पनीरसेल्वम को मुख्यमंत्री पद की शपथ दिलवाई गई, जिनकी ख्याति खड़ाऊ मुख्यमंत्री की ही थी।

 दो बार अदालत के आदेश के चलते जयललिता को सत्ता छोड़नी पड़ी, और पनीरसेल्वम मुख्यमंत्री बनाए गए।

 जब नेता की कानूनी बाधा दूर हुई, तो उन्होंने दंडवत भाव से कुर्सी खाली कर दी।

 जयललिता की बीमारी के दौरान भी मंत्रिमंडल का कामकाज एक तरह से वही देख रहे थे, उसकी बैठकों के कामचलाऊ अध्यक्ष वही होते थे, जो जयललिता की तस्वीर की प्राणप्रतिष्ठा के साथ चलती थीं।

 जयललिता के निधन के बाद जब उन्होंने शपथ ली, तो यही माना गया कि इस बार भी वह खड़ाऊ मुख्यमंत्री साबित होंगे।

 यही हुआ भी, पार्टी की महासचिव बन चुकी जयललिता की खास सहयोगी शशिकला ने जैसे ही मुख्यमंत्री बनने का फैसला किया, उन्होंने इस्तीफा दे दिया।

यह दूसरा मोड़ था।

 इस बीच एक चीज यह जरूर हुई कि जयललिता के निधन और जल्लीकट्टू पर हुए विवाद में पनीरसेल्वम की छवि रातोंरात न जाने कैसे एक कुशल प्रशासक की बन गई।

 इस छवि और राज्य भर में शशिकला के विरोध की खबरों के बीच उस शख्स ने बगावत कर दी, जिसे खड़ाऊ से ज्यादा कुछ नहीं माना जाता था।

 यह तीसरा बड़ा मोड़ था।

 शशिकला इसके बाद भी मुख्यमंत्री बनने के अपने फैसले पर अड़ी रहीं और विधायकों की एक बड़ी संख्या को एक रिजॉर्ट में पहुंचाकर अपना दावा ठोकने लगीं।

 चौथा मोड़ अब सुप्रीम कोर्ट के फैसले से आया है, जिसके अनुसार शशिकला को चार साल जेल में गुजारने होंगे और उसके बाद छह साल तक वह चुनाव नहीं लड़ सकेंगी।

, तमिलनाडु में आने वाले दिनों में क्या होने वाला है, यह अभी हमें पता नहीं है।

 शशिकला ने पनीरसेल्वम को पार्टी से निकाल तो दिया है, लेकिन यह अब निरर्थक है।

 असल बात यह है कि वह अपने किसी समर्थक को मुख्यमंत्री बनवा पाने में कामयाब हो पाती हैं या नहीं।

 वह कामयाब हो भी जाती हैं, तो जयललिता की तरह जेल में रहकर पार्टी को चला पाना उनके लिए शायद संभव न हो।

 दूसरी तरफ देखना यह भी है कि विधायकों को अपने पाले में लाकर पनीरसेल्वम मुख्यमंत्री बन पाते हैं या नहीं।

 जो भी मुख्यमंत्री बने, अतिशय लोकप्रियतावादी राजनीति वाले इस राज्य में उसके लिए अगला चुनाव बहुत बड़ी चुनौती होगा।

, यह पूरा मामला कुछ और मुद्दों पर भी हमारा ध्यान खींचता है।

 यह बताता है कि सत्ता की राजनीति ही देश का अंतिम सत्य नहीं है, भ्रष्ट लोगों के आगे बढ़ने का रास्ता मौजूदा कानूनों और न्यायिक प्रक्रिया से ही बंद किया जा सकता है।

 साथ ही यह न्याय प्रक्रिया की सुस्त रफ्तार की ओर भी हमारा ध्यान खींचता है।

 वह मामला, जो एक प्रदेश ही नहीं, पूरे देश की राजनीति बदल सकता था, वह मामला जो भ्रष्ट राजनीति के लिए एक उदाहरण बन सकता था, वह मामला जो स्वच्छ सरकार का एक आश्वासन बन सकता था, उसका फैसला आने में 20 साल लग गए।

 और सुप्रीम कोर्ट ने तो इस मामले में अपना फैसला पिछले साल जून में ही सुरक्षित कर दिया था।

 फैसला पहले आया होता, तो शायद सब पहले ही बदल गया होता।

, सौजन्य- हिन्दुस्तान।

