डीए पर असंतोष (दैनिक जागरण)।

बकाया महंगाई भत्ता नहीं मिलने के कारण राज्य के सरकारी कर्मचारियों में असंतोष बढ़ता जा रहा है।

 केंद्रीय सरकार के कर्मचारियों की तुलना में राज्य सरकार के कर्मचारियों के डीए में 56 प्रतिशत का अंतर हो गया है।

 प्रत्येक वर्ष की शुरूआत में सरकारी कर्मचारियों को बकाया डीए की कुछ किस्त मिलती रही है।

 इसके लिए तीन-चार माह पहले ही घोषणा हो जाती थी।

 लेकिन इस बार दिसंबर के अंत तक ममता सरकार ने सरकारी कर्मचारियों को डीए देने की घोषणा नहीं की है।

 इसलिए नये साल के उपहार के तौर पर इस बार सरकारी कर्मचारियों को डीए मिलने पर संदेह पैदा हो गया है।

 इसे लेकर कर्मचारियों में क्षोभ बढ़ता जा रहा है।

 सरकार ने सातवां वेतन आयोग गठित किया है जिसे इस साल के अंत में ही रिपोर्ट सौंपनी थी।

 लेकिन सातवां वेतन आयोग की मांग पर रिपोर्ट सौंपने की मियाद एक वर्ष के लिए बढ़ा दी गई है।

 इस बार साल की शुरूआत में कर्मियों को डीए नहीं देने को लेकर सरकार सातवां वेतन आयोग की रिपोर्ट नहीं जमा पड़ने को आधार बना सकती है।

वैसे भी सरकार की आर्थिक स्थिति ठीक नहीं है।

 मुख्यमंत्री ममता बनर्जी राज्य पर भारी कर्ज का रोना रोती रही हैं।

 अब तो उन्हें नोटबंदी का एक बड़ा बहाना मिल गया है।

 उनका कहना है कि नोटबंदी के कारण जूट व चाय उद्योग के श्रमिक मजदूरी नहीं पा रहे हैं।

 उनका कहना है कि नोटबंदी के कारण सरकारी कर्मचारियों का वेतन देना भी मुश्किल हो गया है।

 ऐसे में सरकारी कर्मचारियों को सरकार अगले वर्ष की शुरूआत में डीए का कुछ अंश भुगतान करेगी इसमें संदेह है।

कनफेडरेशन आप स्टेट गवमेर्ंट एम्पलाइज के महासचिव मलय मुखोपाध्याय का कहना है कि साल की शुरूआत में जब डीए मिलने को रहता है तो सरकार तीन-चार माह पहले ही घोषणा कर देती है।

 इस बार सरकार ने जब कोई घोषणा ही नहीं की है तो बकाया डीए मिलने पर संदेह पैदा होना स्वाभाविक है।

 ममता सरकार ने छह वषों में डीए नहीं देने के सारे रिकार्ड तोड़ दिए है।

 मेला आयोजित करने, उत्सव मनाने और क्लबों को अनुदान देने में मुख्यमंत्री कोई कटौती नहीं कर रही हैं।

 लेकिन कर्मचारियों के डीए देने के नाम पर वह राज्य में आर्थिक संकट का हवाला देकर पीछे हट जाती हैं जो ठीक नहीं है।

 बकाया डीए का भुगतान नहीं करने को लेकर नाना तरह का बहाना बनाया जा रहा है।

 मुखोपाध्याय का तर्क सही है।

 जब सरकार आर्थिक संकट में है तो फिजूलखर्ची में कटौती होनी चाहिए।

 लेकिन सरकारी फिजूलखर्ची में कोई कटौती नहीं हो रही है।

 सरकारी कर्मचारियों के संगठन बकाया डीए के मुद्दे पर अदालत का दरवाजा खटखटाने के लिए बाध्य हुए हैं।

 कर्मचारियों ने भी अपना हक पाने के लिए कानूनी लड़ाई लड़ने का मन बनाया है तो यह गलत नहीं कहा जा सकता।

(स्थानीय संपादकीय : पश्चिम बंगाल), सौजन्य- दैनिक जागरण।

