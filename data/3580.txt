संपादकीय : यूएन लाचारी पर वाजिब गुस्सा (नई दुनिया)।

संयुक्त राष्ट्र में भारतीय प्रतिनिधि द्वारा की गई आलोचना कतई आश्चर्यजनक नहीं है।

 निशाना संयुक्त राष्ट्र की सबसे ताकतवर किंतु अब लाचार नजर आ रही संस्था सुरक्षा परिषद थी।

 भारतीय प्रतिनिधि सैयद अकबरुद्दीन ने सुरक्षा परिषद को गैरजवाबदेह बताते हुए दोटूक कहा कि 15 सदस्यीय परिषद का मकसद विश्व में शांति एवं सुरक्षा बरकरार रखना था, लेकिन यह हमारे समय की जरूरतों के मद्देनजर अनुत्तरदायी नजर आती है।

 अपने समक्ष खड़ी चुनौतियों से निपटने में वह निष्प्रभावी है।

, दरअसल, कोई एजेंसी या संस्था अनिर्णय की स्थिति में बनी रहे, तो उसे और क्या कहा जा सकता है।

 कोई संस्था खुद अपने तय नियमों पर अमल ना करा पाए, तो उससे मायूसी लाजिमी है।

 भारत ने इसी का इजहार किया है।

 मामला पाकिस्तान की जमीन से लगातार भारत के खिलाफ दहशतगर्दी को अंजाम दे रहे आतंकी मसूद अजहर का है।

 संयुक्त राष्ट्र ने उसे आतंकियों की सूची में डाल रखा है।

 लेकिन उस पर प्रतिबंध लगे, इसे सुरक्षा परिषद सुनिश्चित नहीं करवा पाई है।

 कारण चीन है।

 अपने वीटो का इस्तेमाल करते हुए उसने अजहर पर पाबंदी लगाने के भारतीय प्रस्ताव पर चर्चा पिछले मार्च में रोक दी।

 वीटो की अवधि 30 सितंबर को पूरी हुई, तो उसने इसे और आगे बढ़ा दिया।

, इससे मायूस भारत ने अपना आक्रोश संयुक्त राष्ट्र महासभा के समक्ष जाहिर किया।

 अकबरुद्दीन का यह कहना कतई गलत नहीं कि सुरक्षा परिषद ने इसी सोच-विचार में छह महीने लगा दिए कि उन संगठनों के नेताओं को प्रतिबंधित करना है या नहीं, जिनको उसने खुद आतंकी घोषित कर रखा है।

 इससे पहले भी भारत भेदभावपूर्ण रवैये को लेकर संयुक्त राष्ट्र की प्रतिबंध समिति की आलोचना कर चुका है।

 लेकिन इससे इन कमेटियों की कान पर जूं नहीं रेंगती।

, आखिर सुरक्षा परिषद की ऐसी नाकामियों का नतीजा है कि आतंकवाद के मुद्दे पर पाक विश्व समुदाय को मुंह चिढ़ा रहा है।

 भारत ने उसे अंतरराष्ट्रीय स्तर पर अलग-थलग करने की कोशिश की है।

 इसमें कुछ कामयाबी भी मिली है।

 इसके बावजूद पाक पर कोई फर्क पड़ता नहीं दिखता।

 इसकी एक मिसाल पाक प्रधानमंत्री नवाज शरीफ का ताजा बयान है, जिसमें उन्होंने मुठभेड़ में मारे गए हिज्बुल के आतंकी बुरहान वानी को कश्मीर का धरतीपुत्र कहा।

, उधर वाशिंगटन जाकर शरीफ के दूत ने अमेरिका को धमकाने के अंदाज में बात की।

 अटलांटिक काउंसिल की एक बैठक के दौरान मुशाहिद हुसैन सैयद ने कहा कि अगर कश्मीर पर पाकिस्तान के पक्ष को नहीं समझा गया, तो उनका देश चीन व रूस के करीब जाएगा।

 जाहिर है, पाकिस्तान का मन अब भी बढ़ा हुआ है।

 इसका कारण सुरक्षा परिषद जैसी संस्था का बेअसर होना है।

 भारत ने यही बताने की कोशिश की है।

 विश्व समुदाय ने इस पर गौर नहीं किया तो संयुक्त राष्ट्र की प्रासंगिकता खतरे में पड़ सकती है।

, सौजन्य – नई दुनिया (07.10.2016)।

