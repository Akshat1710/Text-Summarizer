नींदड़ू की पहल (दैनिक जागरण)।

तिलक में बड़ा शगुन देना तो समस्या थी ही, इन समारोहों में तड़क-भड़क, नाच-गाना, वीडियोग्राफी, हर्ष फायरिंग और आतिशबाजी पर लोग लाखों रुपये पानी की तरह बहा रहे हैं।

 इन कुरीतियों के खिलाफ सरकार ने कई निरोधात्मक कदम उठाए।

 कई राज्यों में तो कानून बनाकर भी इन समस्याओं के समाधान की कोशिश की गई लेकिन, समस्या कम होने के बजाए विकट रूप लेती गई।

 पहले यह बीमारी जहां समाज के समृद्ध वर्ग में ही थी वहीं अब मध्यम वर्ग भी इसकी चपेट में है।

 कुछ लोग समझदार हैं परंतु उन्हें भी इससे मुक्ति का कोई रास्ता नहीं सूझ रहा।

 ऐसे में बिजनौर में घटी एक सामान्य सी घटना घटाघोप अंधेरे में उम्मीद की किरण बनकर आई है।

 सोमवार को इस जिले के नींदड़ू गांव में दिल्ली से बरात आई थी।

 बरात में वर पक्ष ने वीडियोग्राफी व जमकर आतिशबाजी की।

 जब गांव वालों के सब्र की सीमा टूटी तो उन्होंने विरोध शुरू कर दिया।

 देखते ही देखते बिरादरी के अन्य लोग भी प्रतिरोध में शामिल हो गए।

 लोगों ने बरात रोक दी।

 करीब तीन घंटे तक बरात रुकी रही।

 बाद में बिरादरी की पंचायत हुई।

 सामाजिक कारणों के साथ ही लोगों ने शरई ऐतबार का भी हवाला दिया।

 गांव के बुजुर्ग मौलाना ने बताया कि शरई ऐतबार से भी बरात में बैंडबाजा, वीडियोग्राफी, आतिशबाजी हराम है।

 इसके बाद पंचायत ने बरातियों पर 50 हजार का जुर्माना ठोंक दिया।

 कहा गया कि जुर्माना अदा करने के बाद ही निकाह की रस्म होगी।

 पंचायत और गांव वालों के दबाव को देखते हुए वर व वधू पक्ष के साथ बरातियों ने माफी मांगी और भविष्य में इस तरह का आयोजन न करने का वादा किया।

 इसके बाद ही बरात को जाने दिया गया।

 यह घटना साबित करती है कि बुराई को जड़ से मिटाने के लिए कानून और प्रशासनिक प्रयास उतने कारगर नहीं होते जितना समाज का दबाव।

 किसी भी कुप्रथा या गलत रीति-रिवाजों को सामाजिक रूप से मिटाने की ठान ली जाए तो उसके सुखद परिणाम निकल सकते हैं।

 नींदड़ू गांव का यह अभिनव प्रयास ऐसा ही है और यह आज नहीं तो कल रंग जरूर लाएगा।

 नींदड़ू गांव की घटना को व्यापक कैनवास पर देखा जाए तो हर कहीं के वाशिंदे को इसमें प्रेरणा के बिंदु नजर आएंगे।

 उम्मीद की जानी चाहिए कि नींदड़ू गांव से देश-प्रदेश की जनता सबक लेगी और विवाह की रस्म को महंगाई की काली छाया से बचाएगी।

 स्थानीय संपादकीय : उत्तर प्रदेश , सौजन्य – दैनिक जागरण, 24-11-2016।

