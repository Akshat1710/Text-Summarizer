मूल्यवृद्धि के विचित्र हालात (दैनिक जागरण : Editorial )।

अरहर दाल के दाम 200 रुपये प्रति किलो हो गए हैं।

 किसान को प्रसन्न होना चाहिए था कि उसे ऊंचे दाम मिलेंगे।

 लेकिन किसान द्वारा लगातार आत्महत्याएं की जा रही हैं।

 विचित्र परिस्थिति है।

 दाल बेचने वाले और दाल खरीदने वाले, दोनों ही असंतुष्ट हैं।

 आखिर क्यों।

 बच्चे को खांसी हो और तत्काल काढ़ा न पिलाया जाए तो निमोनिया हो जाता है और एंटीबायोटिक का सहारा लेना पड़ता है।

 इसी प्रकार सरकार द्वारा समय रहते दाल की किल्लत का उपचार न करने से यह दुरूह स्थिति पैदा हुई है।

 सरकार का एकमात्र फोकस मध्य वर्ग को सस्ता माल उपलब्ध कराने पर है।

 जब देश में उत्पादन अच्छा होता है तो निर्यात पर प्रतिबंध लगाकर दामों को बढ़ने से रोक लिया जाता है।

 2012 में कपास के निर्यात पर इसी प्रकार का प्रतिबंध लगाया गया था।

 फलस्वरूप अंतरराष्ट्रीय बाजार में उपलब्ध ऊंचे दाम से हमारे किसान वंचित रह गए।

 उन्हें अपना कपास सस्ते दाम पर घरेलू बाजार में बेचना पड़ा था।

 मध्यम वर्ग प्रसन्न था, क्योंकि उसे कपड़े सस्ते मिले।

 इसके विपरीत जब देश में उत्पादन कम होता है तो सरकार द्वारा आयात किए जाते हैं।

 वर्तमान में अरहर की दाल का आयात किया जा रहा है।

 आयात के अभाव में घरेलू दाम ऊंचे होते और किसान को लाभ होता।

 आयात करने से दाम गिरेंगे और किसान ऊंचे दाम से वंचित रह जाएगा।

 इस प्रकार किसान पर दोहरी मार पड़ती है।

, उत्पादन अधिक होता है तो निर्यातों पर प्रतिबंध लगा दिया जाता है और किसान को ऊंचे दाम नहीं मिलते हैं।

 उत्पादन कम होता है तो आयात किया जाता है और किसान को ऊंचे दाम नहीं मिलते हैं।

 दूसरी तरफ मध्यम वर्ग को दोहरा लाभ होता है।

 उत्पादन अधिक होता है तो निर्यात पर प्रतिबंध लगा दिया जाता है और उसे सस्ता माल उपलब्ध रहता है।

 उत्पादन कम होता है तो आयात करके सप्लाई बढ़ा दी जाती है और उसे ऊंचे दाम नहीं देने पड़ते हैं।

 सरकार को आभास नहीं हो रहा है कि किसान पर पड़ने वाली इस दोहरी मार से उत्पादन और घटेगा और समस्या निरंतर बनी रहेगी।

 सरकार को चाहिए कि दाल के दाम को इन कृत्रिम उपायों से कम बनाए रखने के स्थान पर इनमें उचित मूल्य वृद्धि होने दे जिससे किसानों का मनोबल बढ़े और वे पर्याप्त उत्पादन को प्रेरित हों।

 अपने देश में दाल की खपत 2.7 करोड़ टन प्रति वर्ष है।

 2013 में उत्पादन 2.0 करोड़ टन हुआ था।

 2014 में यह 1.7 करोड़ टन रह गया था।

 खपत की तुलना में उत्पादन कम ही नहीं था, वह घटता भी जा रहा था।

 सरकार को यह भी मालूम था कि वर्षा कम होने की संभावना है।

 अत: सरकार को होने वाली शार्टेज के प्रति सजग रहना था, लेकिन सरकार सोती रही।

 गत वर्ष अरहर की दाल 100 रुपये प्रति किलो थी।

 सरकार को चाहिए था कि 130 रुपये अरहर का समर्थन मूल्य घोषित कर देती।

 तब देश में दाल का पर्याप्त उत्पादन हो जाता और वर्तमान संकट न उत्पन्न होता, परंतु 100 रुपये से बढ़ाकर 130 रुपये का दाम घोषित करने में साहस की जरूरत होती है।

 यह कदम समय से न उठाने के कारण वर्तमान संकट पैदा हुआ है।

, व्यापारी देखते हैं कि दाल का उत्पादन कम होता जा रहा है और सरकार बेखबर है।

 उन्हें दाल का भंडारण करके लाभ कमाने का अवसर मिल रहा है।

 इन पर कार्रवाई करके सरकार जनता के सामने दिखावा करना चाहती है और सहानुभूति बटोरना चाहती है।

 याद रहे कि इस वर्ष व्यापारियों ने चावल और गेहूं खरीदकर भंडारण नहीं किया है।

 उन्हें इनमें शार्टेज नहीं दिखाई दे रही थी।

 जमाखोरी तब ही होती है जब सरकार की नीति असफल होती है।

 सरकार यदि 130 रुपये का मूल्य पूर्व में ही घोषित कर देती तो व्यापारी दाल का भंडारण कतई नहीं करता।

 जमाखोरी मूल समस्या नहीं है।

 मूल समस्या तो सरकार में साहस के अभाव की है।

, सरकार द्वारा महंगाई रोकने पर गठित कमेटी ने संस्तुति की है कि किसान को सस्ते लोन दिए जाएं, कोल्ड स्टोरेज बनाए जाएं, मंडियों का विस्तार किया जाए तथा वितरण में निजी कंपनियों को प्रवेश दिया जाए।

 ये कदम सही दिशा में होने के बावजूद किसान को इनसे कोई राहत नहीं मिलेगी और न ही दाल का उत्पादन बढ़ेगा।

 पिछले पचास वर्षो का इतिहास गवाह है कि कोल्ड स्टोरेज, ग्रामीण सड़क और ई मंडियों का भारी विस्तार हुआ है, परंतु उत्पादन में पर्याप्त वृद्धि नहीं हुई है, बल्कि किसानों द्वारा की जा रही आत्महत्याएं बढ़ी हैं।

 उपरोक्त कदमों का लाभ किसान को नहीं मध्यम वर्ग को हासिल होता है।

 बैलगाड़ी से सेब को बाजार तक लाया जाए तो उपभोक्ता को पुराना और महंगा मिलता है।

 ई मंडी से उपभोक्ता को सेब सस्ता और ताजा मिलता है।

 लेकिन किसान को क्या मिला।

 किसान बैलगाड़ी से सेब बाजार लाता था तो 50 रुपये किलो बेचता था।

 ई कंपनी द्वारा उसे 30 रुपये मात्र दिए जा जाते हैं।

 जैसे-जैसे सुविधाएं बढ़ती हैं किसान का मार्जिन घटता जाता है।

 नतीजा है कि मध्यम वर्ग मजे लेता है और किसान आत्महत्या करता है।

 तात्पर्य यह नहीं है कि कोल्ड स्टोरेज न बनाया जाए।

 तात्पर्य यह है कि साथ-साथ उपज के दाम बढ़ाने का प्रयास करना चाहिए।

, अगर जनता को सही कीमत पर दाल उपलब्ध करानी है तो सरकार को निम्न कदमों पर विचार करना चाहिए।

 वर्तमान में न्यूनतम समर्थन मूल्य चुनिंदा फसलों जैसे गन्ना, गेहूं और धान पर लागू है।

 इस व्यवस्था का विस्तार करके सेब, प्याज, तिलहन तथा दलहनी फसलों पर भी लागू करने की आवश्यकता है।

 ऐसा करने से इन तमाम फसलों में अनावश्यक शार्टेज नहीं होगी।

 दूसरे, सरकार को विश्व व्यापार संगठन में विकसित देशों पर कृषि बाजार को खोलने का दबाव डालने की मुहिम छोड़नी चाहिए।

 1995 में डब्ल्यूटीओ संधि पर दस्तखत करते समय विकसित देशों ने अपने बाजारों को खोलने का वायदा किया था।

 इसे लागू कराना चाहिए।

 ऐसा करने से हमारे किसानों को इस विशाल बाजार में प्रवेश करने का मौका मिलेगा और उनकी आय बढ़ेगी।

 तीसरे, सरकार को कृषि उत्पादों जैसे गुलाब के फूल, भिंडी तथा सेब के निर्यात बढ़ाने का काम अपने हाथ में लेना चाहिए।

 नीदरलैंड जैसा छोटा देश भारी मात्र में ट्यूलिप फूल पूरे विश्व में बेचता है।

 इन्हें टक्कर देनी चाहिए।

 अरहर का आयात करने के स्थान पर गुलाब का निर्यात करना चाहिए।

 तब ही किसान खुशहाल होगा, उत्पादन पर्याप्त होगा और मध्यम वर्ग को उचित दाम पर माल मिलेगा।

सौजन्य :दैनिक जागरण , 28.10.2015, डॉ. भरत झुनझुनवाला (आर्थिक मामलों के विशेषज्ञ हैं और आइआइएम बेंगलूर में प्रोफेसर रह चुके हैं),  ।

