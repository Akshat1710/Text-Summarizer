पानी का प्रतिशोध (दैनिक जागरण )।

दक्षिण में विकास और तरक्की का पर्याय माना जाने वाला महानगर चेन्नई इस समय सदी की भीषणतम बाढ़ से त्रहि-त्रहि कर रहा है।

 पेरिस में चल रही वार्ताओं में आरोपों से घिरे नेता, जैसी कि उनकी आदत और निहित स्वार्थ हैं, आपदा के मानव निर्मित पक्ष के बजाय इसे ग्लोबल वार्मिग से जोड़ कर देख और दिखा रहे हैं कि यह तो होना ही था।

 घरेलू मंच पर भी कई ऐसे विशेषज्ञ हैं जो चीन सरीखे ताबड़तोड़ औद्योगीकरण के पक्षधर और पर्यावरण विनाश के जोखिम के बीच भी शहरीकरण के ध्वजाधारी बने हुए हैं।

 सबसे दुखद है जान-माल की भारी तबाही के बीच खुद मुख्यमंत्री जयललिता का राजा जनक की वीतरागिता से दिया बयान कि जब भारी बारिश होती है तब इस तरह का नुकसान तो होता ही है।

 ऐसे आपदाकाल में कितनी तेजी से बचाव और राहत के कामों का निपटान किया गया उससे ही उनकी सरकार की सक्षमता जांची जानी चाहिए।

, जब से बिना सोचे-समङो किए गए विकास से हो रहे कार्बन उत्सर्जन और पृथ्वी की सतह गरमाने के मुद्दे उभरे हैं, हमारे यहां के कई जिम्मेदार नेता व प्रशासक पुरानी आपदाओं में प्रकटे अपने मौकापरस्त परस्पर दोषारोपण तथा नाकारापन को दरकिनार कर हर नई कुदरती आपदा का दोष सिर्फ प्रकृति पर डालने लगे हैं, लेकिन यह याद रखने लायक है कि बाढ़ कोई अचानक आ जाने वाली विपत्ति नहीं।

 कुदरत की तरफ से तो देश के हर भाग में मानसून के आने का समय और भारी बरसात की संभावनाओं की निर्मित लगभग तय है।

 यह भी सब जानते आए हैं कि तमिलनाडु में हर साल जाड़ों में बंगाल की खाड़ी से गुजरता मानसून तेज बौछारें लाता है और कई बार चक्रवाती तूफान भी।

 1969, 76, 85, 96, 2005 और अब 2015 में दोनों के मिलाप ने गए छह दशकों में लगातार भारी बरसात के रूप में तबाही मचाई भी है, लेकिन जब बाढ़ आई तो हर बार शोर इस तरह किया जाता है मानो यह कतई अनपेक्षित था।

 पुराने लोगों से बात करने पर साफ दिखाई देता है कि मौसम का मिजाज कम बदला है, हमारी राष्ट्रीय प्राथमिकताएं और मानसून से निपटने का नजरिया अधिक बदलते गए हैं।

 उनकी भौगोलिक भू-ज्यामितीय दशा चाहे जितनी नाज़ुक हो, देश में इन दिनों कश्मीर से उत्तराखंड तक और पंजाब से तमिलनाडु तक हर राज्य की सरकारें सबसे तेज दौड़ने वाली, सबसे तेजी से संपन्न बनती सरकार का तमगा जीतने की होड़ में जुटी हुई हैं।

, कश्मीर और उत्तराखंड में पर्यटन से भरपूर कमाई को जिस तरह नेता-बिल्डरों और भू-माफिया ने पहाड़ों, नदियों का ताबड़तोड़ भट्टा बिठाकर रातोंरात निर्माण कार्य किए, उसके भयावह नतीजे हम गए बरसों में देख ही चुके हैं।

 अबकी बार तमिलनाडु का नंबर है।

 तमाम रपटों से जाहिर है कि भारी बारिश की पूर्व सूचनाओं के बाद भी सही तैयारी समय रहते की नहीं गई और जल की निकासी तथा नदियों की जलधाराओं के कुदरती बहाव के नियमों को ताक पर धरकर ताबड़तोड़ शहरी विकास होता रहा।

 इसीलिए इस बार वहां बाढ़ की मारक क्षमता कहीं अधिक नजर आ रही है।

 भौंचक्के प्रशासन के देखते-देखते तमाम सड़कें, फाटकदार भव्य कालोनियां, बड़े बड़े भारतीय और विदेशी उपक्रमों की इमारतें, त्वरित ट्रांसपोर्ट मार्ग और रेल लाइनें, दफ्तर, घर, हवाई अड्डे सब जलमग्न हो गए और अब सेना आकर हिलोरें ले रहे जल के बीच बचाव राहत कार्य कर रही है।

 अंग्रेजों के समय में पश्चिमी घाट की पेरियार नदी पर बांध बहुत विचार के बाद बना, जिसके बाद ही एक 25 किलोमीटर लंबी नहर द बकिंघम कनाल खींची गई जो अडयार से कवालम तक को जलसिंचन देती रही।

 इसका क्षेत्र समय के साथ सिकुड़ कर 10 किमी मात्र रह गया।

 इससे सटा दलदली क्षेत्र पहले से एक चौथाई भी नहीं रहा।

 नतीजतन 76 की बाढ़ में इस इलाके में भीषण जलभराव हुआ, फिर भी प्रशासक नहीं चेते।

 1120 एकड़ में फैली मदुरोवयल झील सिकुड़ कर 25 एकड़ रह गई थी, पल्लिकरनाई दलदली इलाका लगभग मिट चला था, 16 पुराने सरोवर सूख गए थे।

 इस जल क्षेत्र में फटाफट हर कहीं विकास के नारे लगाते हुए लकदक इमारतों का जंगल उगाया गया।

 जंगल भी कैसा।

 उसमें था नया अंतरराष्ट्रीय हवाई अड्डा, बस टर्मिनल, त्वरित जन परिवहन मार्ग, अनेक एक्सप्रेस-वे तथा बाईपास, सेज के अंतर्गत बने मोटर गाड़ी और टेलीकॉम के विशाल भवन और संयंत्र, आइटी कॉरीडोर, सत्यम् विश्वविद्यालय की इमारतें।

 इस मनुष्यकृत पुरुषार्थ को दाद देते हुए कई लेख भी लिखे-छपे, प्रशासन में जब मेक इन चेन्नई की नारेबाजी हो रही थी तो कोई यह रेखांकित करने की बेवकूफी कैसे दिखाता कि जो जमीन विकास पुष्ट मानी जा रही है वह बालू की भीत पर खड़ी है।

 यह भी एक विडंबना ही है कि 250 किमी दलदली जमीन को जो समुद्र तक जाने का सहज निकास द्वार थी, जबरन सुखा कर उस पर समुद्रीय गतिविधियों तथा जलसमूहों पर शोध रपट बनाने को अधिकृत सरकारी नेशनल इंस्टीट्यूट ऑफ ओसेन टेक्नोलॉजी की इमारत भी बनी जो फिलहाल खुद जलमग्न है।

, तमिलनाडु की राजधानी जैसा संपन्न इलाका जब इस कदर लाचार नजर आए तो स्थिति को सहज जुमलों-फिकरों के उजास में परखना अन्याय होगा।

 गए कुछ सालों में मेक इन चेन्नई का जो नारा राज्य में बजता रहा है उससे सबसे अधिक तथाकथित विकास चेन्नई महानगर का किया गया।

 पर कैसा विकास।

 सबसे अधिक निर्माण कार्य हुआ पुराने जलसंचयन स्थलों और जलमार्गो पर।

 जल की अपनी गहरी स्मृति होती है।

 अपनी पुरानी धारा को नदी छोड़ भी गई हो तो उसे भुलाती नहीं, पलट कर कभी भी वापस उधर आ जाती है।

 बिहार से लेकर उत्तराखंड तक में हम नदियों की सूखी धारा पर निर्माण करने वालों को हठात मिले जलीय दंड के दर्शन कर चुके हैं।

 इसीलिए अंग्रेज इंजीनियरों ने, जिनके बनाए कई बांध और भवन आज तक काम में आ रहे हैं, कोई भी बस्ती, नए नगर या नहर बनाते हुए पूरा खयाल रखा था कि पुराने जलमार्गो को न छेड़ा जाए।

 उनके लगाए फ्लड लाइन मार्कर गढ़वाल की विनाशक बाढ़ उतरने के बाद भी मूक चेतावनी दे रहे हैं कि इधर न आना।

 सो जल के स्थान पर स्थल बना दिया जाए तो जो घटेगा वह भयावह ही होगा।

 वरुण को अपने यहां यात्रियों का मार्गदर्शक ही नहीं, न्याय का भी देवता कहा जाता है।

 लोभी, अदूरदृष्ट जन जब उसकी नदियों के जलमार्गो और जल को समेट कर धार देने वाले सरोवरों, तालाबों के लिए बनाई गई प्राकृतिक न्याय व्यवस्था का अनादर करते हैं तो वही होता है जो चेन्नई में हो रहा है।

,  ।

सौजन्य :-दैनिक जागरण , 7.12.2015 ,मृणाल पाण्डेय (वरिष्ठ साहित्यकार हैं और प्रसार भारती की चेयरमैन रह चुकी हैं)।

