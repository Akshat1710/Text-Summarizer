शशिकला की सत्ता (दैनिक ट्रिब्यून)।

तमिलनाडु में लोकतंत्र का प्रहसन।

तमिलनाडु में प्रहसन खेला जा रहा है।

 दिवंगत सुश्री जयललिता की निकट सहयोगी रही सुश्री वी.एस. शशिकला पहले तो अपनी गुरु जयललिता के निधन के तुरंत बाद ऑल इंडिया अन्ना द्रविड़ मुनेत्र कझगम (अन्नाद्रमुक) पार्टी के महासचिव पद पर काबिज हुईं, अब वह तमिलनाडु की नयी मुख्यमंत्री होंगी।

 संभवत: वह मंगलवार को शपथ भी ले लेंगी।

 रविवार को पार्टी विधायकों की बैठक में वर्तमान मुख्यमंत्री ओ. पन्नीरसेल्वम ने इस्तीफा दिया और आनन-फानन में सुश्री शशिकला को विधायक दल का नेता चुन लिया गया।

 जहां तक इस शपथ के तकनीकी पहलू का सवाल है, इस प्रतिछाया वाली मुख्यमंत्री को कम ही दिक्कतें पेश आएंगी।

 राजनीतिक पक्ष को देखें तो यह स्वांग से बढ़कर कुछ नहीं और जहां तक नैतिकता का प्रश्न है, इसे हर कोई नये सिरे से नकार देगा।

 अगर इतिहास पर नजर दौड़ाएं तो कुछ ऐसा ही मामला बिहार में घटित हुआ था जब अदालत में तत्कालीन मुख्यमंत्री लालू प्रसाद यादव पर आरोप साबित होने की दशा में उन्हें गद्दी छोड़नी पड़ी थी।

 तब लालू प्रसाद ने अपनी पत्नी राबड़ी देवी को मुख्यमंत्री के पद पर बिठा दिया था।

 मुख्यमंत्री बनने से पहले राबड़ी देवी बहुत साधारण किस्म की घरेलू महिला थीं लेकिन उस स्थिति में भी बढ़िया बात यह थी कि नेपथ्य में संचालन लालू प्रसाद कर रहे थे।

 सुश्री शशिकला के केस में ऐसा नहीं है।

 नेपथ्य से उन्हें कोई मदद मिलने वाली नहीं।

तमिलनाडु ही क्यों, किसी भी प्रदेश के मुख्यमंत्री का दफ्तर पब्लिक ट्रस्ट की तरह चलता है।

 उसमें दक्षता, सुघड़ता तथा कार्य निर्वाह-क्षमता का होना जरूरी है।

 सुश्री शशिकला के पास ऐसी किसी लोकसेवा का कोई भी रिकार्ड नहीं है।

 उनके पास जो भी राजनीतिक शिक्षा है, वह जयललिता की मित्र होने के नाते मिली है।

 उनके पास सियासत के क्षेत्र में चलने वाली साजिशों व कूटनीति से मेल खाते कुछेक गुण जरूर हो सकते हैं लेकिन जनता के प्रति सीधी जवाबदेही वाले इस पद की योग्यता के तौर पर और भी बहुत कुछ चाहिए।

 किसी भी प्रदेश के मुख्यमंत्री के पास प्रशासन में दक्षता व जननीतियों में पारंगता होना जरूरी है।

 सुश्री शशिकला इसमें खरी नहीं उतरतीं।

 नि:संदेह अन्नाद्रमुक ने पार्टी के भीतरी षड्यंत्रों से उबरकर एक बेहतर छवि कायम की है, मगर तमिलनाडु काे इससे बेहतर की दरकार है।

, सौजन्य- दैनिक ट्रिब्यून।

