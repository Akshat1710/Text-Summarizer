जले पर नमक।

 (पत्रिका)।

केंद्र में भाजपा सरकार को आए ढाई वर्ष से अधिक समय तो बीत गया लेकिन आम आदमी के लिए ‘अच्छे दिनों’ का सपना अब भी दूर की कौड़ी ही नजर आ रहा है।

 कालेधन और भ्रष्टाचार को उखाड़ फेंकने की मुहिम के बीच सरकार ने छोटी बचत पर बड़ी मार करके नौकरीपेशा लोगों को एक और झटका दिया है।

 भविष्य निधि पर मिलने वाले ब्याज की दर में कटौती कर सरकार ने अपना घाटा करोड़ों वेतनभोगियों पर डाल दिया है।

भविष्य निधि पर वर्तमान ब्याज दर 8.80 फीसदी को घटाकर 8.65 करने का औचित्य समझ से परे है।

 सिवाय इसके कि ऐसा करके सरकार ने अपनी जेब पर पडऩे वाला 383 करोड़ रुपए का घाटा बचा लिया है।

 इससे पहले सरकार लघु बचत योजनाओं पर मिलने वाले ब्याज की दर घटा चुकी है।

सरकार देश की अर्थव्यवस्था को सुधारना चाहती है, इसमें किसी को भला क्या आपत्ति हो सकती है।

 लेकिन, करोड़ों का बैंक ऋण हजम कर विदेश भाग जाने वालों की कीमत पर जनता को सजा क्यों।

 देश के अधिकांश बैंक कर्ज की वसूली को लेकर परेशान हैं और उनका घाटा साल-दर-साल बढ़ता जा रहा है।

 लेकिन इसका मतलब ये तो नहीं कि इसका बोझ आम लोगों पर डाला जाए।

विजय माल्या सरीखे रसूखदार हैं कि अरबों रुपए लेकर फरार हो सकते हैं लेकिन भविष्य निधि पर ब्याज की दर घटा दी तो कर्मचारी क्या कर सकता है।

 जिस सरकार को सबका साथ मिला हो उसे सबके विकास की भी सोचनी चाहिए।

 नोटबंदी के चलते वेतनभोगी पहले ही परेशानी भुगत रहा है।

ऐसे में ब्याज दर में कटौती को जले पर नमक छिड़कने से कम नहीं माना जा सकता।

 भविष्य निधि पर ब्याज दरों में कटौती का मामला हो या लघु बचत योजनाओं पर, फैसला लेते समय एक बार नहीं अनेक बार विचार किया जाना चाहिए।

 भविष्य निधि किसी भी कर्मचारी के भविष्य का सबसे बड़ा सहारा होता है।

 उस सहारे में सेंध लगाने का सीधा-सा मतलब यही निकाला जा सकता है कि सरकार कर्मचारियों के साथ न्याय नहीं कर रही है।

सौजन्य – पत्रिका।

