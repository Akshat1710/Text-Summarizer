कश्मीर में फिर तनाव और आतंक बढ़ाने की कोशिशें (दैनिक भास्कर)।

दक्षिण कश्मीर में रविवार, सोमवार और मंगलवार की घटनाओं ने साफ संकेत दिया है कि कश्मीर का आतंकवाद न तो सर्जिकल स्ट्राइक से समाप्त होने वाला है और न ही नोटबंदी से।

 सैनिक और प्रशासनिक कार्रवाइयों से वह थोड़े समय के लिए मद्धिम जरूर पड़ सकता है लेकिन, उसका विधिवत समाधान तो राजनीतिक ही है।

रविवार को कुलगाम जिले में छह युवाओं के मारे जाने के बाद घाटी में फिर तनाव पैदा हो गया है।

 एक तरफ सुरक्षा बलों को आतंकियों से मुठभेड़ करनी पड़ रही है तो दूसरी तरफ जनता से पथराव का सामना करना पड़ रहा है।

 उन युवकों के बारे में स्थानीय लोगों का दावा सेना से अलग है और वे इस मुठभेड़ को उसी तरह से भड़काने वाली कार्रवाई बनाना चाहते हैं जैसे कि जुलाई 2016 में बुरहान बानी की मुठभेड़ वाली कार्रवाई को बनाया गया था।

 इसकी झलक उन युवकों के जनाजे में शामिल होने वाली भीड़ से भी मिलती है।

 हमें यह नहीं भूलना चाहिए कि इसी तरह की भीड़ उस समय भी उमड़ी थी जब बुरहान बानी का जनाजा निकला था।

 बुरहान बानी के मारे जाने के बाद न सिर्फ घाटी में विरोध प्रदर्शनों का सिलसिला चल निकला बल्कि आतंकी हमले की घटनाएं भी बढ़ी हैं।

 इन हमलों में अगर 37 प्रतिशत सुरक्षा बलों को लक्ष्य किया गया तो 55 प्रतिशत निशाने आम आदमी पर साधे गए।

 अति विशिष्ट लोगों पर महज सात प्रतिशत निशाने लगाए गए।

निश्चित तौर पर अलगाववाद की सर्वाधिक शिकार आम जनता और फिर हमारे बहादुर जवान ही होते हैं और जो अतिविशिष्ट जन सबसे कम शिकार होते हैं वे समस्या का समुचित समाधान निकालने की बजाय उसे कभी आर्थिक समस्या तो कभी अंतरराष्ट्रीय समस्या के रूप में पेश करके उसके घरेलू समाधान से पल्ला झाड़ लेते हैं।

 मुफ्ती मोहम्मद सईद से लेकर महबूबा मुफ्ती तक कश्मीर के सभी जनप्रतिनिधियों की यह मांग रही है और दिलीप पाडगांवकर कमेटी से लेकर तमाम दूसरी समितियों ने यही सुझाव दिए हैं कि आतंकवाद के विदेशी पहलू पर लगाम लगाने के लिए तो कार्रवाई होनी ही चाहिए लेकिन, उसके घरेलू पक्ष के समाधान के लिए राजनीतिक कार्रवाई होनी चाहिए।

 किंतु विडंबना यह है कि यूपीए से लेकर एनडीए तक दोनों सरकारें इस मसले को सुरक्षा बलों से ही सुलझाना चाहती हैं।

 यही वजह है कि उग्रवाद फिर सिर उठाने लगा है।

, सौजन्य- दैनिक भास्कर।

