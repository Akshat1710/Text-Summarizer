मतदाता की बारी (दैनिक जागरण)।

पंजाब में त्रिकोणीय चुनावी परिदृश्य, लंबे और तीखे चुनाव प्रचार के बाद अब पंजाब के मतदाताओं के फैसले की बारी है।

 विधानसभा चुनाव वाले पांच राज्यों में से सबसे पहले 4 फरवरी को पंजाब और गोवा में ही मतदान हो रहा है।

 इसलिए प्रत्याशियों को प्रचार के लिए अपेक्षाकृत कम समय मिलने की शिकायत हो सकती है, लेकिन सच यह भी है कि पंजाब में विधानसभा चुनावों के लिए बिसात बिछाने का काम बहुत पहले ही शुरू हो गया था।

 पंजाब की राजनीति के पुराने खिलाड़ियों ने ही नहीं, बल्कि लोकसभा चुनाव में मिली अप्रत्याशित सफलता से उत्साहित आम आदमी पार्टी ने भी अरसे से यहां मोर्चा संभाल रखा है।

 अरविंद केजरीवाल मुख्यमंत्री तो दिल्ली के हैं, लेकिन आप का मुख्य चेहरा वह पंजाब में भी बने हुए हैं।

 उधर माना जा रहा है कि पंजाब के मुख्यमंत्री प्रकाश सिंह बादल और कांग्रेस के मुख्यमंत्री पद के दावेदार कैप्टन अमरेंद्र सिंह अपनी आखिरी चुनावी पारी खेल रहे हैं।

 हालांकि राजनीति में आखिरी कुछ भी नहीं होता, लेकिन दोनों ने ही सत्ता की दौड़ में पूरा जोर लगा रखा है।

 विभाजन से त्रस्त आप को कुछ नये साथी मिल गये हैं तो आप में जाते-जाते भाजपा के स्टार नवजोत सिंह सिद्धू कांग्रेस में पहुंच गये हैं।

 कुल मिलाकर चुनाव प्रचार से पंजाब में त्रिकोणीय संघर्ष की तस्वीर उभरी है, जिसने परिणामों के प्रति जिज्ञासा और भी बढ़ा दी है।

 कुछ जानकार इसे त्रिशंकु विधानसभा की आशंका के रूप में भी देख रहे हैं।

पिछली बार पंजाब के मतदाताओं ने शिरोमणि अकाली दल-भाजपा गठबंधन को लगातार दूसरा कार्यकाल देकर राजनीतिक प्रेक्षकों को चौंका दिया था, लेकिन इस बार मीडिया द्वारा करवाये गये सर्वेक्षणों में वह पिछड़ता नजर आ रहा है।

 कुछ सर्वेक्षण कांग्रेस की जीत की संभावना जता रहे हैं तो कुछ आप की, लेकिन सत्तारूढ़ अकाली-भाजपा गठबंधन पर दांव कोई नहीं लगा रहा।

 बेशक देश में ही नहीं, अमेरिका समेत दूसरे देशों में भी चुनाव सर्वेक्षण अकसर गलत ही साबित हुए हैं, जो इनकी प्रासंगिकता पर ही सवालिया निशान है।

 जाहिर है, मीडिया को जनसाधारण के मिजाज को भांपने के अपने परंपरागत तरीकों पर पुनर्विचार करना होगा क्योंकि जागरूक मतदाता आसानी से अपने मन की थाह नहीं देता।

 इसके बावजूद यह तो साफ है कि पंजाब विधानसभा का यह चुनाव मुद्दों और कारकों की दृष्टि से भी काफी अहम होने जा रहा है।

 भ्रष्टाचार तो सदाबहार मुद्दा है ही, नशे का कारोबार और विभिन्न व्यापारिक गतिविधियों में राजनीतिक माफिया का बढ़ता दबदबा भी चुनावी मुद्दा बन गया है।

 शायद यह भी पहली बार है कि गैर सिख चेहरे के रूप में आप के मुखिया अरविंद केजरीवाल पंजाब की राजनीति के पुराने दिग्गजों को भी कड़ी चुनौती दे रहे हैं।

 कहना नहीं होगा कि इस बार के चुनाव परिणाम पंजाब की राजनीति पर दूरगामी प्रभाव डालेंगे।

, सौजन्य- दैनिक जागरण।

