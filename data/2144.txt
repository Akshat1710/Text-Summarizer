बयानबाजी की बीमारी ( दैनिक जागरण : Editorial)।

केंद्रीय विदेश राज्यमंत्री वीके सिंह ने अपने एक और बयान से एक बार फिर भाजपा और मोदी सरकार की किरकिरी करा दी।

 उनके बयान पर जब हंगामा मचा तो उन्हें खेद प्रकट करना पड़ा और सफाई भी देनी पड़ी।

 हरियाणा में फरीदाबाद के निकट दो दलित बच्चों को जला देने की घटना पर प्रतिक्रिया व्यक्त करते हुए उन्होंने यह बिल्कुल सही कहा कि हर घटना के लिए केंद्र सरकार को दोषी नहीं ठहराया जा सकता, लेकिन इसी क्रम में वह यह कह गए कि अगर कोई एक कुत्ते को पत्थर मारता है तो इसके लिए केंद्र सरकार को जिम्मेदार कैसे ठहराया जा सकता है।

 यह कथन उनकी राजनीतिक अपरिपक्वता को ही दर्शाता है।

 वह ऐसी अपरिपक्वता और असावधानी का प्रदर्शन पहले भी कर चुके हैं।

 कुछ समय पहले उन्होंने एक चैनल पर निशाना साधते हुए मीडिया को प्रेस्टीट्यूट की संज्ञा दे दी थी, जिस पर हंगामा मच गया था।

 कुछ समय पहले विश्व हिंदी सम्मेलन के दौरान भी उनकी एक टिप्पणी विवाद का विषय बनी थी।

 निराशाजनक यह है कि अपनी बात कहते समय असावधानी और अपरिपक्वता दिखाने वाले वीके सिंह भाजपा के अकेले नेता नहीं हैं।

 उनकी तरह कुछ अन्य नेता भी अपने बयानों से पार्टी और सरकार के समक्ष मुसीबत खड़ी करते रहे हैं।

 दादरी में गोमांस खाने के संदेह में एक व्यक्ति की हत्या के बाद भी भाजपा के कई नेताओं ने अनावश्यक बयानबाजी की थी।

 इसके बाद खुद प्रधानमंत्री नरेंद्र मोदी ने ऐसे नेताओं को आगाह किया था।

 पार्टी अध्यक्ष अमित शाह ने तो ऐसे नेताओं को बुलाकर फटकार भी लगाई थी जिन्होंने अपनी बयानबाजी से न केवल सरकार को शर्मसार किया, बल्कि विरोधी दलों को सरकार पर हमले करने का अवसर दिया।

 इसके बाद गृहमंत्री राजनाथ सिंह ने भी केंद्रीय मंत्रियों को सतर्कता से बोलने की नसीहत देते हुए यह कहा कि जिम्मेदार पदों पर बैठे लोगों को अपनी भाषा पर नियंत्रण रखना चाहिए।

, यह समय ही बताएगा कि बेलगाम बयानबाजी के आदी भाजपा नेता और मंत्री खुद को संयमित करेंगे या नहीं।

 यदि ऐसे नेता अपनी भूलों से सबक नहीं सीखते तो फिर यही कहा जाएगा कि उन्हें मोदी सरकार के एजेंडे की परवाह नहीं।

 वे इससे अनभिज्ञ नहीं हो सकते कि संचार के इस युग में मीडिया और सोशल मीडिया के जरिये किसी नेता का कोई भी अमर्यादित बयान तेजी से लोगों के बीच पहुंच जाता है और उसकी आलोचना-निंदा आरंभ हो जाती है।

 बिहार में चुनाव के कारण नेताओं के बयानों पर वैसे भी लोगों की निगाहें लगी हुई हैं।

 हाल के दिनों में भाजपा के नेताओं और मंत्रियों के अनावश्यक बयानों से बिहार में राजग को कितना नुकसान हुआ, इसका पता तो आठ नवंबर को चुनाव नतीजे सामने आने पर ही चलेगा, लेकिन इसमें संदेह नहीं कि ऐसे बयान भाजपा विरोधी दलों को बहुत रास आ रहे हैं।

, केंद्र सरकार के नीति नियंताओं को इससे चिंतित होना चाहिए कि अनावश्यक बयान और उनसे उपजे विवाद विश्व में भारत की छवि को भी प्रभावित कर रहे हैं।

 दलित परिवार पर अत्याचार की घटना हो अथवा गोमांस को लेकर उभरा विवाद, ऐसे मामलों ने भारत की छवि को नुकसान पहुंचाया है।

 इसका एक बड़ा कारण इन मामलों को विपक्षी दलों द्वारा जरूरत से ज्यादा तूल देना भी है।

 कभी-कभी तो ऐसा लगता है कि विपक्षी दल चाहते भी यही हैं कि उनके हाथ ऐसे मसले लगते रहें जिनसे मोदी सरकार की अंतरराष्ट्रीय स्तर पर बदनामी की जा सके।

 मोदी सरकार के कार्यकाल की जिन घटनाओं पर शोर-शराबा मचाया जा रहा है वे अपनी प्रकृति के हिसाब से नई नहीं हैं।

 ऐसी घटनाओं पर सत्तारूढ़ दल को निशाना भी बनाया जाता रहा है,लेकिन भाजपा के समक्ष समस्या यह है कि उसके अपने नेता इन घटनाओं की निंदा करने के बजाय बचाव में ऐसे तर्क देने लगते हैं जो सरकार के लिए मुश्किल का सबब बन जाते हैं।

 यह और कुछ नहीं उनकी राजनीतिक अपरिपक्वता ही है।

 भाजपा का ज्यादा समय विपक्षी दल के रूप में बीता है।

 एक सत्तारूढ़ दल के सदस्य के रूप में उसके नेताओं को अपने विचारों में परिपक्वता प्रदर्शित करने की कला सीखनी होगी।

 जब तक वे यह कला पूरी तरह सीख न लें तब तक उनके लिए यही बेहतर है कि वे मीडिया से दूर रहें और जो भी बोलें, बहुत संभल कर बोले।

 भाजपा नेताओं को यह भी समझना होगा कि सत्ता में आने के बाद वे विपक्षी दल के नेताओं की तरह बातें नहीं कर सकते।

 सरकार किसी भी दल की हो वह पूरे देश के हित के लिए काम करती है।

 भाजपा नेता अब किसी वर्ग विशेष के हित की अथवा ध्रुवीकरण करने वाली बातें नहीं कर सकते।

 अगर वे करते हैं तो इसका मतलब होगा कि वे अपनी ही सरकार के एजेंडे-सबका साथ-सबका विकास के प्रति गंभीर नहीं।

, फरीदाबाद में दबंगों द्वारा एक दलित परिवार का घर फूंक देने की घटना को हरियाणा सरकार आपसी रंजिश का मामला मान रही है।

 सीबीआइ इस मामले की जांच कर रही है, लेकिन यह ध्यान रखना होगा कि हरियाणा में अगड़ी और दलित-पिछड़ी जातियों के बीच संघर्ष की यह कोई पहली घटना नहीं है।

 जातीय संघर्ष हमारे समाज की एक स्याह सच्चाई है और तमाम प्रयासों के बावजूद अभी इसे पूरी तरह मिटाया नहीं जा सका है।

 हरियाणा सरीखे राज्यों में यह जातीय विभाजन कहीं अधिक गहरा नजर आता है।

 सदियों से चली आ रही इस सामाजिक समस्या का हल सामाजिक स्तर पर ही निकालना होगा।

 कानूनी और राजनीतिक उपाय एक सीमा तक ही कारगर हो सकते हैं।

 आजादी के बाद पहले दलित और फिर पिछड़े वर्गो को आरक्षण इसी आशा में दिया गया था कि उनका सामाजिक उत्थान होगा और वे समाज में बराबरी के साथ रह सकेंगे, लेकिन ऐसा नहीं हो सका।

 ऊंची जातियों के लोगों ने इस आरक्षण को अपना हक छिनने के रूप में देखा और इसके चलते उनके और दलित-पिछड़े वर्गो के बीच एक कटुता उत्पन्न हो गई।

 अभी भी कथित ऊंची जातियों में एक संख्या ऐसे लोगों की है जो यह सोचते हैं कि पिछड़े-दलित लोगों को दबाया जा सकता है।

 यह सोच हिंदु समाज को कमजोर कर रही है।

 अगड़ी-पिछड़ी जातियों के बीच कटुता इसलिए और अधिक बढ़ गई है, क्योंकि एक ओर जहां अगड़ी जातियों का एक हिस्सा अपनी सामंती मानसिकता को त्यागने के लिए तैयार नहीं वहीं दूसरी ओर दलित-पिछड़ा समुदाय भी यह सोचने लगा है कि सदियों से हो रहे उत्पीड़न का हर संभव तरीके से प्रतिकार किया जाना चाहिए।

 जातियों के बीच की तनातनी राजनीतिक दलों को बहुत रास आ रही है।

 उन्हें इसके जरिये अपने संकीर्ण स्वार्थो को पूरा करने में बहुत आसानी होती है।

 राजनीतिक दलों की पूरी चुनावी राजनीति जातीय समीकरणों पर ही आधारित है और वे अपने फायदे के लिए जातियों को उनकी पहचान याद दिलाने का कोई भी मौका नहीं छोड़ते।

 जातिगत जनगणना का उद्देश्य कुछ और है, लेकिन कई दल उसका इस्तेमाल अपनी राजनीति चमकाने के लिए करना चाहते हैं।

, अगर राजनीतिक दल जातिवाद को वास्तव में समाप्त करना चाहते हैं, जैसा कि वे दावा करते हैं तो फिर उन्हें चुनावी लाभ के लिए जातियों का इस्तेमाल बंद करना पड़ेगा।

 उन्हें समाज को इसके लिए तैयार भी करना होगा कि वह अपने बीच की इस बुराई को समाप्त करने के लिए आगे आए।

 जातिवाद के जहर को एक झटके में खत्म नहीं किया जा सकता, लेकिन इसका भी कोई औचित्य नहीं कि राजनीतिक दल अपने फायदे के लिए उसका इस्तेमाल करते रहें।

 चुनाव आयोग को यह देखना होगा कि कैसे उन दलों को हतोत्साहित किया जाए जो जातियों को ही अपनी राजनीति का केंद्र बनाए हुए हैं।

 यह आसान काम नहीं, लेकिन नामुमकिन भी नहीं।

 इस मामले में उन देशों से सबक सीखा जा सकता है जिन्होंने शिक्षा और विकास जैसे उपायों से सामाजिक विभाजन की दीवारों को दूर करने में सफलता हासिल की।

सौजन्य :- दैनिक जागरण , 25.10.2015।

