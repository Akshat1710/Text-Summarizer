एक अनूठे सत्याग्रह का स्मरण (दैनिक जागरण)।

महात्मा गांधी की अतुल्य विरासत को अजर-अमर बनाने की दिशा में बिहार सरकार ने गांधीजी के चंपारण सत्याग्रह की सौवीं वर्षगांठ का पूरे उत्साह से मनाने का फैसला किया है।

 गांधी के नाम पर राजनीतिक मतभेद न होना इस बड़े फैसले का एक सुंदर पहलू रहा।

 अप्रैल 1917 में महात्मा गांधी द्वारा पहली बार बिहार आगमन की सौवीं वर्षगांठ मनाई जाएगी।

 इस दौरान गांधी जी की अनूठी दास्तान से जनमानस को रूबरू कराया जाएगा।

 99 वर्ष पूर्व 48 वर्षीय मोहनदास करमचंद गांधी नील के खेतिहर राजकुमार शुक्ला के बुलावे पर बांकीपुर स्टेशन (अब पटना) पहुंचे थे।

 उस समय अंग्रेजों द्वारा जबरन नील की खेती कराई जा रही थी।

 स्थानीय किसानों को समस्याओं से निजात के लिए शुक्ला ने गांधीजी से आह्वान किया कि वह उनकी अगुआई करें।

 गांधी की अगुआई वाला यह आंदोलन न सिर्फ नील किसानों की समस्या का त्वरित हल साबित हुआ, बल्कि सत्य के साथ आग्रह करने वाली यह घटना पूरे विश्व का ध्यान खींचने में सफल रही।

 सत्य, अहिंसा और प्रेम के संदेश ने अंग्रेजों के खिलाफ न सिर्फ भारतीयों को एकजुट किया, बल्कि देश से बाहर भी गांधीवादी क्रांति का प्रवाह तेज किया।

 यह सच है कि गांधीजी को देश का बच्चा-बच्चा जानता है, लेकिन उनके योगदानों से जुड़े कई तथ्य अतीत का हिस्सा बनते जा रहे हैं।

 इनमें से ही एक चंपारण सत्याग्रह भी है।

 चंपारण सत्याग्रह की शताब्दी मनाने की तैयारी के क्रम में बिहार सरकार उन तमाम संभावनाओं की तलाश कर रही है जिनसे मौजूदा गांधी-सर्किट को यथासंभव बढ़ावा मिल सके।

 सरकार की योजना है कि इस विशेष अवसर पर सत्याग्रह की सफलता का संदेश जन-जन तक पहुंचाया जाए।

, इस आयोजन की महत्ता इसलिए और बढ़ जाती है, क्योंकि यही वह मौका था जब देश को सत्याग्रह रूपी मजबूत हथियार हासिल हुआ था।

 सत्याग्रह गांधीजी का दिया हुआ वह औजार है जिसमें दुनिया के सबसे शक्तिशाली साम्राच्यवाद से लोहा लेने की ताकत निहित थी।

 इसी औजार में वह दम भी था जिसने मृणमय भारत को चिन्मय भारत बनाने का सपना संजो रखा था।

 बीसवीं शताब्दी में भारत समेत विश्व के कई मुल्कों के लोगों के लिए गांधी के सत्याग्रही औजार अधिकार और कर्तव्य बन चुके थे।

 इनके साथ शर्त यह थी कि इन औजारों में सविनय और अहिंसा निहित हो।

 गांधी जी के दक्षिण अफ्रीका से भारत आने के बाद चंपारण का सत्याग्रह देश का पहला सत्याग्रह था।

 सत्य की राह पर चलकर असत्य का विरोध करने जैसी प्रतिज्ञा उन्होंने दक्षिण अफ्रीका में ही ले ली थी।

 1914 चंपारण के किसानों के लिए अशुभ रहा।

, वजह यह थी कि औद्योगिक क्रांति के बाद नील की मांग बढ़ जाने के कारण ब्रिटिश सरकार ने भारतीय किसानों पर सिर्फ नील की खेती करने का दबाव बढ़ाना शुरू कर दिया।

 चंपारण के किसानों से लगभग 46 प्रकार के टैक्स जबरन वसूले जाते थे।

 कर वसूली निर्ममता से की जाती थी।

 निलहों यानी नील की खेती कराने वाले अंग्रेजों के खिलाफ चंपारण के किसानों की अगुआई में चल रहे तीन वर्ष के लंबे संघर्ष के बाद 1917 में गांधी जी द्वारा इसे बड़े आंदोलन का रूप दिया गया।

 1आंदोलन की अनूठी प्रवृति होने के कारण इसे विदेशों में भी प्रसिद्धि हासिल हुई।

 गांधी के बिहार आगमन से पहले स्थानीय किसानों की व्यथा, निलहों का किसानों पर अत्याचार और उस अत्याचार के खिलाफ संघर्ष का इतिहास भले ही इतिहासकारों की दृष्टि दोष का शिकार हो गया हो, लेकिन चंपारण के ऐतिहासिक दृश्यों में वह आज भी संचित है।

 अप्रैल 1917 को महात्मा गांधी के मोतीहारी आगमन से पूरे चंपारण के किसानों में भरोसे का संचार हुआ था।

 गांधीजी को धारा 144 के तहत सार्वजनिक शांति भंग करने के प्रयास के लिए नोटिस भेजी गई, लेकिन वह डिगे नहीं।

 इस अनूठे संघर्ष में राजेंद्र बाबू, अनुग्रह नारायण सिंह, आचार्य कृपलानी समेत चंपारण के किसानों ने अहम भूमिका निभाई।

, अपने शुरूआती दो माह में गांधी जी द्वारा क्षेत्र के हालात की परख की गई।

 मामले की गंभीरता उस समय के समाचार पत्रों की सुर्खियां बनती रही।

 इसे त्वरित परिणाम ही कहा जाएगा कि जुलाई 1917 में एक जांच कमेटी का गठन किया गया और अगस्त में टैक्स की एक अमानवीय प्रथा समाप्त कर दी गई।

 चंपारण के लोगों के लिए यह किसी जीवनदान से कम नहीं रहा होगा कि मार्च 1918 आते-आते चंपारण एग्रेरियन बिल पर गवर्नर जनरल के हस्ताक्षर के साथ सभी अवैध कानून समाप्त हो गए।

 इसने स्वाधीनता आंदोलन का पथ प्रशस्त्र करने के साथ ही गांधी का कद और बड़ा किया।

 चंपारण सत्याग्रह का एक बड़ा लाभ यह रहा कि क्षेत्र में विकास की पहल हुई जिसके फलस्वरूप कई विद्यालय और चिकित्सा केंद्र स्थापित किए गए।

 1यह चंपारण की ही धरती थी जिसने मोहनदास को महात्मा बनाया और आमजनों को अधिकार हासिल करने का हथियार भी उपलब्ध कराया।

 यह विडंबना है कि देश के किसान सौ वर्ष पूर्व भी परेशान थे और आज भी परेशान हैं।

 आर्थिक विषमताएं, सामाजिक कुरीतियां और धार्मिक-जातीय तनाव आज भी देश की कमजोरी बना हुआ है।

, सत्य, अहिंसा और प्रेम के जो मंत्र गांधी द्वारा प्रदान किए गए वे आज अपने ही देश के अंदर अव्यावहारिक साबित हो रहे हैं।

 गांधी ने ऐसे भारत की कल्पना की थी जिसमें सभी के बीच मेल मिलाप हो।

 अब जब गांधीजी के नेतृत्व वाले सबसे सफल सत्याग्रह-चंपारण सत्याग्रह की सौवीं वर्षगांठ नजदीक आ रही है, उचित यह होगा कि सभी उनके रास्ते का अनुसरण करें।

 अन्य राज्य सरकारों, गांधी संस्थानों, गैर सरकारी संगठनों और केंद्र सरकार को भी मजबूती से आगे आने की आवश्यकता है।

 स्वच्छ भारत अभियान के बैनर पर गांधी की निशानी ने गांधीवादियों में खासा उत्साह भरा है।

 यह उत्साह कायम रहना चाहिए।

, सौजन्य दैनिक जागरण,केसी त्यागी, 22.04.2016,  ।

