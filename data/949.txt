देश में कानून-निर्माण में हो रही कानून की ही अनदेखी (बिजनेस स्टैंडर्ड)।

कानून बनाते समय कानून की अनदेखी काफी हद तक सामान्य बात है।

 सांसद कानून बनाने की संसदीय प्रक्रिया को नष्ट करने में लगे होते हैं, उच्च पदों पर आसीन लोग संविधान की तरफ से जताई गई निष्ठा को तोडऩे में लग जाते हैं, सरकारें संसद की अहमियत को कम करने की कोशिश करती है और संसद की तरफ से पारित कानून को लागू करते समय सरकारी विभाग उन्हें पलटने में जुट जाते हैं।

 राज्यों में भी कानून-निर्माण के जमीनी हालात इससे अलग नहीं हैं।

विधायिका की तरफ से नियामकों को यह शक्ति दी जाती है कि वे मुख्य कानून के प्रावधानों को तय करने वाले नियमों को सूचीबद्ध करें।

 अत्यधिक प्रत्यायोजन से मनमानेपन और असंवैधानिक कदमों की आशंका को देखते हुए अधीनस्थ कानूनों को लिपिबद्ध करने के लिए कुछ प्रक्रियागत जरूरतों को भी तय किया जाता है।

 मसलन, प्रतिभूति अनुबंध नियमन अधिनियम शेयर बाजार के उप-नियमों में सुधार का मसौदा तैयार करने के पहले सार्वजनिक परामर्श लेने को वैधानिक रूप से अनिवार्य मानता है।

 लेकिन आम तौर पर शेयर बाजार नियामक सर्कुलर के जरिये ही लगातार बाजार संचालन से जुड़े नियम जारी करता रहता है।

 जबकि सर्कुलर को कोई कानूनी मान्यता ही नहीं है।

 सर्कुलर के आखिर में यह जिक्र होता है कि शेयर बाजार अपने नियमों को आगे चलकर बदल लें लेकिन उसकी विषयवस्तु को तत्काल प्रभाव से लागू करने का भी निर्देश होता है।

 अक्सर इन नियमों में सुझाए गए सुधारों को औपचारिक रूप से लागू नहीं किया जाता है लेकिन सर्कुलर के तौर पर उनकी मौजूदगी बरकरार रहती है।

, सरकारी एजेंसियों को इस बात से कोई फर्क नहीं पड़ता है कि वे किस कानून के तहत नियम बना रही हैं।

 वे संबंधित विभागों को सुझाव या दिशानिर्देश भी जारी करती रहती हैं।

 नियमों के विपरीत परामर्श-पत्रों या दिशानिर्देशों को याचिका के माध्यम से चुनौती दी जा सकती है।

 लेकिन इन साधनों के गैर-कानूनी होने के बावजूद ये कानून की तरह लागू किए जाते हैं।

 आम तौर पर इस तरह के साधनों को तब तक अदालत में चुनौती नहीं मिलती है जब तक कि उनसे कोई आर्थिक या भौतिक क्षति न हो रही हो।

 हकीकत तो यही है कि सरकार के खिलाफ कानूनी लड़ाई का सहारा लोग तभी लेना चाहते हैं जब उसके सिवाय कोई और विकल्प न हो।

 कुछ समय पहले जब भारतीय खाद्य संरक्षा एवं मानक प्राधिकरण ने लंच के पहले खाद्य उत्पादों की अनुमति को जरूरी बताने वाला सुझाव जारी किया था तो उसे अदालत में चुनौती दी गई थी।

, संसद और विधानसभाओं में होने वाला कानूनी विचलन तो और भी आला दर्जे का होता है।

 राज्यसभा के सदस्यों की अक्सर इस बात के लिए आलोचना होती है कि वे कानून बनाने की सरकार की कोशिशों में अड़ंगा लगा देते हैं।

 इस अड़ंगे से बचने के लिए सरकार अब हर तरह के विधेयक को धन विधेयक के रूप में पेश करने की रणनीति अपनाने लगी है जिसके तहत राज्यसभा की अनुमति अनिवार्य नहीं होती है।

 इसके पीछे यह सिद्धांत है कि लोग लोकसभा सदस्यों को सीधे चुनकर भेजते हैं और उन्हें सार्वजनिक धन खर्च करने के बारे में फैसला लेने का पूरा अधिकार है।

 धन विधेयक से इतर अन्य सभी तरह के विधेयकों को संसद के दोनों सदस्यों की अनुमति जरूरी होती है।

 नियंत्रण एवं संतुलन के लिए संविधान ने लोकसभा अध्यक्ष को यह अधिकार दिया हुआ है कि वह किसी भी विधेयक को धन विधेयक घोषित कर सकता है।

 आधार अधिनियम केवल विशेष पहचान प्राधिकरण को वैधानिक दर्जा देने वाला एक कानून है लेकिन सरकार ने उसे भी धन विधेयक के रूप में पेश किया था।

, लोकसभा अध्यक्ष ने भी सरकार के प्रस्ताव को सहर्ष मंजूरी दे दी थी जिसके बाद राज्यसभा की अनुमति का कोई मायने ही नहीं रह गया।

 एक गलती को दूर करने के लिए दूसरी गलती का सहारा लिया जाना आम हो गया है।

 कुछ लोगों को भले ही यह सही लगे, लेकिन दूसरों की नजर में यह पहली गलती को भी सही ठहराने का सबब बन जाता है।

 इसका असर काफी खतरनाक हो सकता है।

 विदेशी मुद्रा प्रबंधन अधिनियम को मुद्रा-विनिमय की गड़बडिय़ों को दुरुस्त करने के मकसद से लाया गया था लेकिन इसे धन विधेयक की शक्ल में पेश कर एक आपराधिक कानून के रूप में तब्दील कर दिया गया है।

 दूसरे शब्दों में कहें तो दोनों सदनों की सहमति से पारित कानून को बाद में अकेले लोकसभा से ही संशोधित किया जा सकता है।

 इस प्रवृत्ति का असर यह हुआ है कि किसी विधेयक को धन विधेयक घोषित करने के लोकसभा अध्यक्ष के विशेषाधिकार को उच्चतम न्यायालय में चुनौती दी जा चुकी है।

 उच्चतम न्यायालय ने पर्यावरण क्षतिपूर्ति शुल्क लागू करने का न्यायिक आदेश दिया था जबकि उसे धन विधेयक के जरिये भी लाया जा सकता था।

 दिल्ली में अन्य राज्यों से आने वाले भारी वाहनों पर लगने वाला यह शुल्क प्रवेश शुल्क या उपकर से अधिक कुछ नहीं है।

 इस तरह के शुल्क लगाने का अधिकार चुने हुए प्रतिनिधियों को मिला हुआ है लेकिन दिल्ली में यह शुल्क अदालती आदेश से पहले लागू हुआ और दिल्ली सरकार ने बाद में संबंधित कानून बनाया।

 हद तो तब हो गई जब उच्चतम न्यायालय के नौ सदस्यों के पीठ को उस याचिका की सुनवाई करनी पड़ी जिसमें कई राज्यों ने दिल्ली सरकार के इस कदम को भारत में कहीं भी व्यापार करने की संवैधानिक गारंटी का उल्लंघन बताते हुए चुनौती दी थी।

, कानून-निर्माण की प्रक्रिया में एक गलती को ठीक करने के लिए दूसरी गलती की लंबी परंपरा रही है।

 केंद्र की पिछली संप्रग सरकार को जब यह लगने लगा था कि संसद की स्थायी समिति सेबी अधिनियम में संशोधन को दबाकर बैठ गई है तो उसने लगातार तीसरी बार अध्यादेश का सहारा लिया।

 लेकिन उच्चतम न्यायालय में चुनौती दिए जाने के खतरे से बचने के लिए सरकार ने तीसरे अध्यादेश में एकदम नया प्रावधान जोड़ दिया था।

 मौजूदा राजग सरकार ने भी भूमि अधिग्रहण अधिनियम के बारे में तीन बार अध्यादेश जारी किया।

– सोमशेखर सुंदरेशन, सौजन्य – बिजनेस स्टैंडर्ड।

