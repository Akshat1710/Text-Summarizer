अगस्ता कांड : अतार्किक नहीं गिरफ्तारी (राष्ट्रीय सहारा)।

जिन लोगों ने अगस्ता वीवीआईपी हेलिकॉप्टर दलाली मामले पर नजर रखी है, उनके लिए सीबीआई द्वारा पूर्व वायुसेना प्रमुख एअर मार्शल एसपी त्यागी सहित तीन लोगों की गिरफ्तारी कतई अस्वाभाविक नहीं है।

 उनके साथ गिरफ्तार गौतम खेतान को तो प्रवर्तन निदेशालय ने दो वर्ष पहले भी गिरफ्तार किया था और वे जमानत पर थे।

 एसपी त्यागी के चचेरे भाई संजीव त्यागी उर्फ जूली त्यागी के कई फ्लैटों को प्रवर्तन निदेशालय ने दलाली के धन से खरीदे जाने का आरोप लगाकर पहले ही जब्त कर रखा है।

 हालांकि इस मायने में यह असाधारण घटना है, क्योंकि पहली बार हमारे देश में सेना के तीनों अंगों में से किसी के पूर्व प्रमुख को गिरफ्तार किया गया है वह भी भ्रष्टाचार के आरोप में।

 सेना का हमारे देश में जितना सम्मान है, उसमें सामान्य तौर पर यह विास करना कठिन है कि इतने उंचे स्तर का कोई सैन्य अधिकारी भ्रष्टाचार में संलिप्त हो सकता है।

 लेकिन सीबीआई कह रही है कि त्यागी और उनके वकील गौतम खेतान, संजीव त्यागी उर्फ जूली ने पैसा लिया और दूसरों को गैरकानूनी तरीके अपनाने का लालच दिया।

 ये वाकई भ्रष्ट हैं कि नहीं, इन्होंने अगस्ता वेस्टलैंड हेलिकॉप्टर सौदे में दलाली ली या नहीं-इसका अंतिम फैसला तो न्यायालय करेगा।

 मगर एक बात बिल्कुल साफ है कि इस सौदे में घूसखोरी और दलाली हुई।

 इस समय इनको आपराधिक साजिश, धोखाधड़ी, और भ्रष्टाचार निरोधक कानून के तहत कानूनी कार्रवाई का सामना करना है।

 सीबीआई पूरे हेलिकॉप्टर सौदे में अब 452 करोड़ की घूसखोरी की बात कर रही है।

 पहले हमारे सामने करीब 362 करोड़ दलाली और घूसखोरी की बात थी।

 इसी साल 8 अप्रैल को इटली की ‘‘मिलान कोर्ट ऑफ अपील्स’ ने फिनमेकेनिका के पूर्व प्रमुख गिसेप ओरसी को साढ़े चार साल और फिनमेकेनिका के लिए हेलिकॉप्टर बनाने वाली कंपनी अगस्ता वेस्टलैंड के पूर्व सीईओ ब्रुनो स्पेग्नोलिनी को भी चार साल जेल की सजा सुनाई।

 दोनों को अनुषंगी कंपनी अगस्ता वेस्टलैंड के जरिये भारत से 3565 करोड़ रु पये के 12 वीवीआईपी हेलिकॉप्टरों के सौदे में भ्रष्टाचार का दोषी पाया गया।

 ओरसी व स्पेग्नोलिनी दोनों पर भारत से सौदे के लिए अंतरराष्ट्रीय भ्रष्टाचार व झूठे बिल देने के आरोप लगे थे।

 अगर इटली के उच्च न्यायालय ने इस सौदे में दलाली के आरोप में हेलिकॉप्टर बेचने वाली और बनाने वाली दोनों कंपनियों के पूर्व प्रमुखों को भ्रष्टाचार का दोषी माना तो फिर हम यह तो नहीं ही कह सकते कि यह सौदा बिल्कुल पाक-साफ था।

 ध्यान रखिए, मिलान कोर्ट ऑफ अपील्स ने अपने फैसले में स्पष्ट माना है कि इस सौदे के दौरान हुए भ्रष्टाचार में पूर्व नौसेना प्रमुख एसपी त्यागी शामिल थे।

 225 पन्नों के अपने फैसले में न्यायालय ने कहा कि जांच में ये बात साबित हो गई है कि सौदे में भारतीय अधिकारियों को घूस दिए गए।

 अदालत के फैसले के 17 पन्नों में एसपी त्यागी की घोटाले में भूमिका के विवरण हैं।

 फैसले के अनुसार त्यागी के परिवार को घूस के पैसे नकद और वायर के जरिये दिए गए।

 इसमें त्यागी के तीन रिश्तेदार शामिल थे, जिनमें से एक खुद सेना का अधिकारी था।

 अदालत ने कहा कि वायुसेनाध्यक्ष रहते हुए त्यागी ने अगस्ता वेस्टलैंड के कई अधिकारियों से मुलाकात की थी।

 2004 में अगस्ता वेस्टलैंड की कंपनी का प्रतिनिधिमंडल पहली बार त्यागी से मिला था।

 उस समय वह उप वायुसेना अध्यक्ष थे।

 प्रतिनिधिमंडल में हश्के और गेरोसा भी शामिल थे।

 31 दिसम्बर 2004 को एसपी त्यागी के वायुसेनाध्यक्ष बनने के बाद जनवरी, 2005 में बिचौलियों गाइडो हश्के और कार्सो गेरोसा त्यागी से फिर मिले।

 त्यागी ने एक माह बाद बेंगलुरू में एक एयर शो के दौरान इन दोनों से फिर मुलाकात की।

 इस शो में अगस्ता को भी एक स्टॉल दी गई थी।

 2006 में त्यागी इन दोनों से अपने संबंधी के दिल्ली स्थित घर में मिले।

 यही नहीं जैसा प्रवर्तन निदेशालय एवं सीबीआई कह रही है; त्यागी सेवानिवृति के दो साल बाद विदेशी धन मिलने का संतोषजनक जबाव नहीं दे पाए।

 सीबीआई के अनुसार एसपी त्यागी के खाते में हेलिकॉप्टर सौदा होने के पहले 2009 में विदेशी धन आए थे।

 इससे एसपी त्यागी की ओर संदेह की सूई जाती है।

 ध्यान रखिए, इटली की अदालत ने फैसले में तत्कालीन प्रधानमंत्री मनमोहन सिंह, सिन्योरा गांधी यानी सोनिया गांधी, अहमद पटेल, ऑस्कर फर्नाडिस..जैसे नेताओं का नाम लिया था।

 अदालत ने यूपीए सरकार की भूमिका की भी तीखी आलोचना की थी।

 अदालत के अनुसार दलाली सामने आने के बावजूद तत्कालीन यूपीए सरकार ने इस हेलिकॉप्टर दलाली के पीछे की सच्चाई का पता लगाने की न कोशिश की और न ही जांचकर्ताओं को संबंधित महत्त्वपूर्ण दस्तावेज उपलब्ध कराए, भारत के रक्षा मंत्रालय ने तयों को सामने लाने में लापरवाही की।

 अदालत के अनुसार, मामले के मुख्य आरोपी ने इटली के तत्कालीन प्रधानमंत्री मारियो मोंटी की ओर से भारत के तत्कालीन प्रधानमंत्री मनमोहन सिंह से बात करने की कोशिश भी की थी।

 अदालत ने इसके पीछे गिसेप ओरसी की ओर से जेल से मार्च 2013 में हाथ से लिखे गए एक पत्र को सामने रखा, जिसमें लिखा गया था कि मेरे नाम मोंटी या टेरासिआनो को कॉल करें और उनसे प्रधानमंत्री मनमोहन सिंह से बात करने को कहें।

 हालांकि यूपीए सरकार ने 1 जनवरी 2014 को सौदा रद्द कर सीबीआई को जांच भी सौंप दिया था।

 लेकिन तब हुआ कुछ नहीं।

 मोदी सरकार ने ही जुलाई 2014 में प्रवर्तन निदेशालय को जांच में शामिल किया।

 घोटाले में मनी लांड्रिंग की जांच कर रहे प्रवर्तन निदेशालय ने दिल्ली व उसके आसपास त्यागी के परिजनों के पांच महंगे फ्लैट जब्त कर लिये।

 सीबीआई ने भी जांच का विस्तार कर कार्लो गेरोसा, क्रिस्टिन मिशेल, गाइडो हाश्के व चार कंपनियों-फिनमैकेनिका अगस्ता वेस्टलैंड व चंडीगढ़ की आईडीएस इंफोटेक एंड एअरोमेट्रिक्स और मॉरिशस व ट्यूनीशिया की दो कंपनियों समेत कुछ अन्य फर्म व अज्ञात लोगों के खिलाफ जांच आरंभ किया।

 अगर इटली में जांच नहीं होती तो हमारे यहां पता भी नहीं चलता कि इसमें दलाली दी और ली गई है।

– अवधेश कुमार।

सौजन्य- राष्ट्रीय सहारा, 12-12-2016।

