सुरक्षा में सेंध (दैनिक जागरण)।

जम्मू के सांबा सेक्टर के रामगढ़ क्षेत्र में पाकिस्तान की ओर से भारतीय क्षेत्र में खोदी गई सुरंग के जरिए आतंकवादियों की घुसपैठ चिंताजनक है।

 जाहिर है कि पाकिस्तान की सेना ने जम्मू-कश्मीर में खून खराबे की एक बड़ी साजिश रची।

 लेकिन बीएसएफ के जवानों ने समय रहते ही तीन आतंकवादियों को भारतीय अग्रिम क्षेत्र में मार गिराया।

 इन आतंकवादियों से मिले भारी मात्रा में हथियार और गोलाबारूद के अलावा चैन आइडी का मिलना यह दर्शाता है कि आतंकवादियों के निशाने पर भारतीय रेल भी थी।

 पटरियां उड़ा कर आतंकवादी जानमाल को भारी नुकसान पहुंचाना चाहते थे।

 सुरंग बनाकर फैंसिंग को नाकाम बनाने के लिए पाकिस्तान की ओर से यह चौथी कोशिश है।

 जम्मू क्षेत्र में कई बार बॉर्डर की फैंसिंग को काट कर इस ओर आने की नाकाम कोशिशों के साथ तीन बार पहले पाकिस्तान की ओर से सुरंग खोदने का दुस्साहस कर चुका है।

 हर बार पाकिस्तान की साजिश नाकाम हुई है।

 इससे पहले पाकिस्तान ने इसी वर्ष फरवरी में जम्मू के आरएसपुरा में सुरंग खोदी थी जिसका मार्च के शुरू में पर्दाफाश हो गया था।

 पाकिस्तान ने 28 जुलाई 2012 को सांबा सेक्टर के चचवाल में पाकिस्तान की ओर से जीरो लाइन से लगभग चार सौ मीटर भारतीय क्षेत्र में पहुंच गई सुरंग को खोद दिया था।

 यह सुरंग लगभग पंद्रह फुट गहरी व चार फुट चौड़ी थी।

 हद तो यह है कि इस सुरंग में ऑक्सीजन पहुंचाने के लिए पाइपें भी बिछाई गई थी।

 रामगढ़ के फतवाल में मिली खोदी गई सुरंग के जरिए घुसपैठ कर आए आतंकवादियों ने क्या नगरोटा के सैन्य शिविर में आत्मघाती हमला किया यह अभी जांच का विषय है।

 लेकिन मंगलवार को आतंकवादियों की नगरोटा और फतवाल में अलग-अलग मुठभेड़ से तो यही लगता है कि आतंकवादियों के दो ग्रुप ने सोमवार और मंगलवार की रात को घुसपैठ की।

 एक गु्रप के नगरोटा तक पहुंचने की पीछे किसी स्थानीय गाइड का हाथ होने की बात भी सामने आ रही है।

 हालांकि,अभी यह जांच का विषय है।

 फतवाल में जब तीन आतंकवादियों का दल सुरक्षाबलों के घेरे में फंस चुका था तो पाकिस्तान के रेंजर्स ने उन्हें कवर फायर देकर यह अपनी बौखलाहट को जाहिर कर दिया।

 सुरंग के खोदे जाना भी सुरक्षा में सेंध है।

 आने वाले समय में पाकिस्तान की कोशिश रहेगी कि किसी तरीके से अधिक से अधिक आतंकवादियों को भारतीय क्षेत्र में घुसपैठ कराई जाए।

 सुरंग खोदे जाने की घटना के बाद सीमा पर सतर्कता बढ़ाने की जरूरत है।

 स्थानीय संपादकीय : जम्मू-कश्मीर , सौजन्य – दैनिक जागरण।

