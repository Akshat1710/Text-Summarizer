किसानों की कठिनाई (दैनिक भास्कर)।

ये सूचनाएं चिंताजनक है कि धान क्रय केंद्रों पर नमी के नाम पर किसानों को परेशान किया जा रहा है।

 उपज लाद-फांदकर क्रय केंद्र पहुंचने वाले किसानों से कहा जा रहा है कि वे अपना धान सुखाकर लाएं।

 यह घोर अव्यावहारिक बात है।

 क्रय केंद्रों पर ऐसी कोई व्यवस्था नहीं है जिसके जरिए धान सुखाया जा सके।

 फिर किसान धान सुखाने कहां ले जाएं।

 कोई रास्ता न देखकर किसान बिचौलियों के जरिए औने-पाने दाम पर अपनी उपज बेचने को तैयार हो जाते हैं।

 यह भ्रष्ट सरकारी तंत्र की अमानवीयता का उदाहरण है कि कमीशनखोर कर्मचारी पहले ही लुटे-पिटे किसानों का भी शोषण करने से बाज नहीं आ रहे।

 किसानों की आर्थिक स्थिति किसी से छिपी नहीं है।

 वे कर्ज में डूबे रहते हैं।

 उन्हें जब एक फसल की उपज का मूल्य मिल जाता है तब वे इसी धन से अगली फसल की तैयारी करते हैं।

 बच्चों की पढ़ाई-लिखाई, शादी-ब्याह और दीगर खर्चे अपनी जगह हैं ही।

 इन हालात में किसानों की मजबूरी है कि उन्हें उनकी उपज का मूल्य तुरंत मिल जाए।

 भ्रष्ट कर्मचारी और उनके सहायक बिचौलिये किसानों की इसी मजबूरी का फायदा उठाते हैं।

 सरकार ने किसानों को उनकी उपज का यथासंभव लाभकारी मूल्य दिलाने के लिए क्रय केंद्र स्थापित किए हैं।

 सरकार की तरफ से किसानों की उपज सुविधापूर्वक क्रय किए जाने का भी निर्देश है लेकिन क्रय केंद्रों पर तैनात विभिन्न एजेंसियों के संवेदनशून्य कर्मचारी और बिचौलिए मिलकर सरकार की मंशा का गला घोट रहे हैं।

 किसानों को इस तरह परेशान करके शोषण किए जाने की खबरें पूरे प्रदेश से आ रही हैं।

जन प्रतिनिधियों को ऐसी गतिविधियों पर नजर रखनी चाहिए।

 सांसद-विधायक व अन्य जन प्रतिनिधि यदि कुछ क्रय केंद्रों पर जाकर किसानों का हालचाल भी पूछ लें तो भ्रष्ट कर्मचारियों और बिचौलियों की गंदी नीयत पर किसी हद तक अंकुश लगाया जा सकता है लेकिन दुर्भाग्य है कि वोट के लिए किसानों की चरण रज मस्तक पर धारण करने वाले जन प्रतिनिधि चुनाव के बाद उनकी तरफ पलटकर नहीं देखते।

 इस साल बाढ़ ने किसानों की कमर तोड़ दी है।

 केंद्र सरकार ने बाढ़ राहत की धनराशि अब तक जारी नहीं की है।

 निहायत प्रतिकूल हालात में किसानों ने किसी तरह धान की फसल तैयार की लेकिन अब उपज बेचने के लिए उन्हें नाकों चने चबाने पड़ रहे हैं।

 शासन को अविलंब धान खरीद की अब तक की प्रगति की समीक्षा करना चाहिए।

 जहां पर बहुत कम खरीद हुई है वहां कर्मचारियों से जवाब तलब किया जाना चाहिए।

 इसके अलावा जन प्रतिनिधियों के साथ-साथ अधिकारियों द्वारा भी क्रय केंद्रों के आकस्मिक मुआयने का अभियान शुरू किया जाना चाहिए।

 बिहार पूरी तरह कृषि आधारित राज्य है।

 इसे ध्यान में रखते हुए किसानों को हर संभव सहायता उपलब्ध कराई जानी चाहिए।

 जहां तक धान बिक्री में आ रही कठिनाइयों का सवाल है, सरकार एक हेल्पलाइन भी जारी कर सकती है जिस पर किसान धान बेचने में आ रही कठिनाई या शोषण की शिकायत दर्ज करा सकें।

 प्रयास किया जाना चाहिए कि किसानों को उनकी उपज का लाभकारी मूल्य मिले।

 मुख्यमंत्री नीतीश कुमार समाज के विभिन्न वर्गों के लिए कई योजनाएं शुरू कर रहे हैं लेकिन सामाजिक उल्लास और विकास की धुरी किसान ही हैं।

 किसानों के चेहरों पर मुस्कुराहट आते ही पूरा बिहार मुस्कुरा उठेगा।

 स्थानीय संपादकीय : बिहार , सौजन्य- दैनिक भास्कर।

