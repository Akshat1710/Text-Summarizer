लड़ाई की नई रणनीति (दैनिक जागरण)।

तृणमूल प्रमुख व मुख्यमंत्री ममता बनर्जी नोटबंदी का विरोध करने से एक इंच भी पीछे हटने को तैयार नहीं हैं।

 इस मुद्दे पर उनका विरोध जारी रहेगा।

 लेकिन विरोध का तरीका कुछ अलग होगा।

 उनकी राजनीतिक गतिविधियों से पता चलता है कि प्रधानमंत्री नरेंद्र मोदी से लड़ाई करने में इस बार उनकी रणनीति कुछ बदल जाएगी।

 नोटबंदी का विरोध विरोध करने जब वह दिल्ली गईं तो उनका मकसद मोदी विरोधी लड़ाई का नेतृत्व करना था।

 इसलिए ममता ने कांग्रेस, जद (यू), समाजवादी पार्टी और आम आदमी पार्टी (आप) समेत अन्य विपक्षी दलों के नेताओं से भाजपा के विरुद्ध एकजुट होने की अपील की थी।

 लेकिन इस मुद्दे पर उन्हें जिससे समर्थन मिलने की अधिक उम्मीद थी उससे ही नहीं मिली।

 कांग्रेस और माकपा ने नोट बंदी के मुद्दे पर ममता के साथ आंदोलन करने से इनकार कर दिया जबकि दोनों पार्टियां इस मुद्दे पर मोदी सरकार का विरोध कर रही हैं।

 राष्ट्रीय स्तर पर ममता को इन दोनों दलों का साथ नहीं मिला।

 ममता नोटबंदी के मुद्दे पर शिकायत करने के लिए शिवसेना और आप के प्रतिनिधियों को साथ लेकर राष्ट्रपति प्रणव मुखर्जी से मिलने गई।

 आप नेता व दिल्ली के मुख्यमंत्री अरविंद केजरीवाल के साथ उन्होंने दिल्ली में खुली सभा भी की लेकिन उनको अन्य विपक्षी दलों का मोदी विरोधी लड़ाई में समर्थन नहीं मिला।

 दिल्ली में चार दिनों तक शोरगुल मचाने के बाद ममता कोलकाता लौटीं लेकिन उनकी आवाज बंद नहीं हुई।

 उन्होंने महानगर के कई इलाकों और महत्वपूर्ण बाजारों में घूम कर स्थिति का जायजा लिया और नोटबंदी पर आम लोगों का भी नब्ज टटोला।

 राज्य में उन्हें अपनी जनता का समर्थन मिल रहा है इसमें कोई दो राय नहीं है।

 लेकिन राष्ट्रीय स्तर पर भाजपा विरोधी मोर्चा बनाने और उसका नेतृत्व करने से वह पीछे हट गई हैं।

 इसके बावजूद वह दिल्ली से लेकर कोलकाता में भाजपा के विरुद्ध शोरगुल मचाने से पीछे नहीं रहेंगी।

 हालांकि नोटबंदी के मुद्दे पर उन्हें दिल्ली में मोदी विरोधी लड़ाई में अधिकांश मित्र दलों का सहयोग नहीं मिला।

 इसी से अब ममता को समझ में आ गया है कि राष्ट्रीय स्तर पर अपने नेतृत्व का लोहा मनवाना आसान नहीं है।

 नोटबंदी के विरोध में ममता ने 23 नवंबर को कोलकाता में जुलूस निकालने से लेकर कर कई दिनों तक राज्य व्यापी धरना प्रदर्शन करने की घोषणा की है।

 उन्होंने कहा है कि राज्य में आंदोलन चलेगा और वह फिर दिल्ली जाएंगी।

 नोटबंदी के विरोध में कांग्रेस ने सोमवार को दिल्ली में सभी विपक्षी दलों की जो बैठक बुलाई है उसमें भी शामिल होने के लिए ममता ने हामी भरी है।

 राष्ट्रीय स्तर पर किसी आंदोलन का नेतृत्व करने का इरादा छोड़ कर अब अपने मित्र दलों की लड़ाई का हिस्सा बनेंगी।

 यही उनकी सोची समझी नई रणनीति है जिस पर वह अमल करना चाहेंगी।

 स्थानीय समाचार : पश्चिम बंगाल , सौजन्य – दैनिक जागरण, 21-11-2016।

