वादे और हकीकत (पत्रिका)।

बीते बीस वर्षों में से 15 साल तक अकाली दल के साथ पंजाब की सत्ता में रही भाजपा वादा कर रही है कि फिर सत्ता में आई तो हर परिवार-एक रोजगार मुहैया कराया जाएगा।

 चुनावी घोषणा-पत्र में भाजपा हर गरीब को मकान देने का वादा भी कर रही है।

 दोनों वादे अच्छे भी हैं और लुभाने वाले भी।

देश के वित्त मंत्री अरुण जेटली ने घोषणा-पत्र जारी करते समय और भी वादे किए हैं।

 वादे करने का अधिकार हर राजनीतिक दल को है और इस पर किसी को ऐतराज नहीं होता।

 ऐतराज तो इस बात पर होता है कि बीते 15 साल सत्ता में रहने के दौरान भाजपा ने अपने सहयोगी दल के साथ मिलकर किया क्या।

 क्यों नहीं इतने सालों में भाजपा हर परिवार को एक रोजगार और हर गरीब को मकान नहीं दे पाई।

खास बात ये कि इन 15 वर्षों में से आधे समय तक केंद्र में भी भाजपानीत सरकार रही।

 यानी भाजपा ये आरोप भी नहीं लगा सकती कि उसे केंद्र से मदद नहीं मिली।

 अच्छा होता जेटली पंजाब में अपनी सरकार की उपलब्धियां गिनाते।

 बताते कि किस तरह उन्होंने राज्य को विकास की नई ऊंचाइयां प्रदान की हैं।

पन्द्रह वर्षों में सरकार ने कुछ किया होता तो शायद जेटली बताते भी।

 ये हाल अकेले भाजपा का नहीं, हर उस सत्तारूढ़ दल का है जो चुनाव में उतरते समय वादों की झड़ी लगा देती है।

 उत्तर प्रदेश की अखिलेश सरकार इस मामले में भाजपा के रास्ते पर ही चलती नजर आ रही है।

 समाजवादी पार्टी का चुनावी घोषणा-पत्र जारी करते हुए अखिलेश यादव ने भी मतदाताओं को फुसलाने का हरसंभव प्रयास किया।

 कहा कि उनकी सरकार फिर आई तो प्राइमरी के बच्चों को घी-दूध और महिलाओं को प्रेशर कुकर देंगे।

 एक करोड़ लोगों को मासिक एक हजार पेंशन देने की घोषणा भी अखिलेश यादव ने कर डाली।

पांच साल तक सत्ता में रहने के बाद भी घी-दूध और कुकर के वादे करना ये बताता है कि उन्होंने वो सब नहीं किया जो कर सकते थे।

 मतदाताओं के दरबार में जाना है तो सौगातें देने के वादे याद आ गए।

 इसे देश के लोकतंत्र की कमजोरी ही माना जा सकता है कि हर राजनीतिक दल लोक-लुभावन वादे के दम पर ही चुनावी वैतरणी पार लगाना चाहते हैं।

 देश तरक्की नहीं कर पा रहा तो उसका बड़ा कारण ये भी है कि विकास पर होने वाला खर्च अब चुनावी घोषणाओं पर होने लगा है।

सौजन्य- पत्रिका।

