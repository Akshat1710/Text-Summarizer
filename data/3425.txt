एक तीर से सधे कई निशाने (दैनिक जागरण)।

राजनीतिक फंडिंग की प्रचलित प्रथा, रियल इस्टेट लेन-देन में नगदी की गहरी भूमिका और अवैध धन कमाने वालों की बढ़ती निर्लज्जता को देखते हुए नोटबंदी को एक असंभव कदम के रूप में देखा जाता था, लेकिन नरेंद्र मोदी ने इसे संभव कर दिखाया है।

 उन्होंने इस तरह का क्रांतिकारी कदम उठाकर हम सभी को चकित कर दिया है।

 इसमें कोई दो राय नहीं कि पांच सौ और एक हजार रुपये के नोटों को बंद करने से देश में चल रही काले धन की समानांतर अर्थव्यवस्था पर सीधा और महत्वपूर्ण प्रभाव पड़ेगा।

 मालूम हो कि अर्थव्यवस्था में इस समय पांच सौ और एक हजार रुपये के नोटों का कुल मूल्य 85 फीसद है।

 यदि जीएसटी के साथ इस कदम को जोड़ दें तो साफ है कि आने वाले दिनों में इससे देश में नकद धन की बढ़ती भूमिका पर लगाम लगेगी, ऋण और डिजिटल मुद्रा के लेन-देन को प्रोत्साहन मिलेगा तथा काले धन की अर्थव्यवस्था को समेटने में मदद मिलेगी।

 स्पष्ट है कि मोदी काले धन के खिलाफ एक अभियान पर निकल गए हैं।

 निंदक और आलोचक अब शांति से रहें।

 नोटबंदी के संबंध में जो भी उपाय किए गए हैं वे सभी सीधे और सरल हैं।

 आठ नवंबर की आधी रात से बाजार में मौजूद 500 और 1000 रुपये के नोट अवैध और बेकार हो गए हैं।

 हालांकि ये नोट 14 नवंबर, 2016 तक विभिन्न विशेष स्थानों जैसे सरकारी अस्पतालों, दवा की दुकानों, श्मशान घाटों, रेलवे और सहकारी समितियों में मान्य हो सकते हैं।

 14 नवंबर के बाद ये नोट यहां भी प्रयोग में नहीं लाए जा सकते।

 दूसरी ओर ईमानदार करदाताओं, कारोबारियों और नौकरीपेशा लोगों को सहूलियत और संरक्षण प्रदान किया गया है।

 वे अपने 4000 हजार रुपये तक के 500 और 1000 रुपये के नोटों को किसी भी वाणिज्यिक बैंक और डाकघर से बदलकर 500 और 2000 के नए नोट ले सकते हैं।

 कोई भी व्यक्ति पुराने नोटों की कितनी भी बड़ी राशि को अपने बैंक खाते में जमा कर सकता है।

 इसके लिए उसे आरबीआइ द्वारा निर्दिष्ट किसी एक पहचान पत्र की फोटोकॉपी बैंक को देनी होगी।

 जहां उपयुक्त नो योर क्लाइंट यानी केवाइसी सूचना मौजूद नहीं है, ऐसे मामलों में जमा राशि की सीमा पचास हजार रुपये रखी गई है।

 यह सुविधा 30 दिसंबर, 2016 तक उपलब्ध रहेगी।

 उसके बाद इस पर पुनर्विचार किया जाएगा और यदि जरूरत पड़ी तो इसे और आगे बढ़ाया जाएगा।

 नोटबंदी के इस कदम से एक ही झटके में अनिवार्य रूप से काला धन खत्म हो गया है।

 अनुमान लगाया जाता है कि हमारी कुल अर्थव्यवस्था का 20 फीसद से अधिक हिस्सा काले धन के रूप में है।

 कई विशेषज्ञ तो इसे 45 फीसद तक होने की बात कहते हैं।

 यदि हम काले धन की अर्थव्यवस्था को 20 फीसद ही मानकर चलें तो यह राशि 30 लाख करोड़ रुपये की बैठती है।

 यदि इसका पचास फीसद हिस्सा भी 500 और 1000 रुपये के नोटों के रूप में रखा गया होगा तो इस कदम से सीधे 15 लाख करोड़ रुपये बैंक डिपाजिट के जरिये प्रत्यक्ष अर्थव्यवस्था में आ सकते हैं।

 इस रकम पर अर्थदंड लगाया जाएगा और सरकार के राजस्व में बड़ी अतिरिक्त राशि जुड़ जाएगी।

 इसके साथ ही जो लोग बड़ी राशि जमा कर रहे हैं वे कर अधिकारियों की नजरों में निश्चित रूप से आएंगे और उन्हें प्रत्यक्ष कर के दायरे में आना ही होगा।

 काले धन की समानांतर अर्थव्यवस्था के संचालकों, जिन्होंने प्रधानमंत्री की चेतावनी को गंभीरता से नहीं लिया, उन्हें अब पछताना पड़ेगा।

 प्रधानमंत्री ने कहा था कि जिन लोगों ने आय घोषणा स्कीम के तहत अवैध संपत्ति का खुलासा नहीं किया है, उन्हें कानून का सामना करने के लिए तैयार रहना होगा।

 नोटबंदी से रियल इस्टेट और जमीन के कारोबार प्रत्यक्ष तौर पर प्रभावित होंगे, जहां बड़े पैमाने पर नगदी में लेन-देन होता है।

 रियल इस्टेट में बेईमान राजनेताओं और कारोबारियों द्वारा काले धन को सफेद करने का खेल पूर्णत: बंद हो जाएगा।

 इससे घर की कीमतों में नरमी आनी चाहिए।

 इसका सीधा लाभ असली और आम खरीदारों को मिलेगा, क्योंकि रियल इस्टेट में कुछ गिने-चुने निवेशक ही अब तक फल-फूल रहे थे।

 आडंबरपूर्ण और दिखावे वाली उपभोगवादी संस्कृति, जो कि भ्रष्ट और अवैध तरीके से की गई कमाई से फल-फूल रही था, उस पर भी लगाम लग जाएगी।

 इससे बचत और पूंजी निर्माण को प्रोत्साहन मिलेगा।

 लोगों का तो यह भी कहना है कि उच्च मूल्य वर्ग के नोटों की बड़ी मात्रा उन गरीबों के हाथों में जाएगी जिनके पास स्वयं के 4000 रुपये के नोट बदलने के लिए नहीं हैं।

 यदि यह सच है तो गरीब लोगों के हाथों में कुछ पैसे आएंगे।

 जाहिर है, इससे अमीर-गरीब की खाई कुछ सुधर सकती है।

 नोटबंदी से प्रत्यक्ष कर संग्रह में महत्वपूर्ण रूप से बढ़ोतरी होनी चाहिए।

 पेशेवर, ब्रोकर और बिल्डर नगद में भुगतान करने में एहतियात बरतेंगे।

 इससे ईमानदार करदाताओं और समानांतर अर्थव्यवस्था से दूर रहने वालों को फायदा होगा।

 यह लोगों को टैक्स भरने के लिए प्रोत्साहित करेगा और भारत की जीडीपी और प्रत्यक्ष कर के खराब अनुपात को दुरुस्त करेगा।

 इस प्रकार स्टॉक और काले धन का प्रवाह, दोनों नियंत्रित होंगे।

 सरकार को काले धन की अर्थव्यवस्था की कमर तोड़ने के लिए अब बड़े पैमाने पर सोने के जमाखोरों की भी पहचान करनी चाहिए।

 यह सर्वविदित है कि चुनाव लड़ने के लिए सभी प्रमुख पार्टियों द्वारा हजारों करोड़ रुपये की अवैध मुद्रा नगद में खर्च की जाती है।

 राजनेता 25000 रुपये से कम की नगद राशि चंदे के रूप में इकट्ठा करते हैं, क्योंकि यही नगद में चंदा लेने की न्यूनतम आधिकारिक सीमा है।

 अब ये सभी नगदी कोष बेकार हो गए हैं।

 यह आश्चर्यजनक नहीं है कि तृणमूल कांग्रेस और राहुल गांधी ने इस कदम का विरोध किया हैै।

 निंदक यह तर्क जरूर देंगे कि सत्ताधारी पार्टी ने इस कदम की पूर्व सूचना का अनुचित तरीके से लाभ उठाया है, लेकिन यह सिर्फ अटकल है।

 इसका कोई आधार अब तक सामने नहीं आया है।

 यह कुछ हद तक तंग सोच वालों की संकीर्ण मानसिकता की देन है।

 अंतत: नोटबंदी का कदम जालसाजों और नकली नोटों के कारोबारियों पर तगड़ा कुठाराघात है।

 आतंकवाद, उग्रवाद और तस्करी जैसी गतिविधियां नकली नोटों से ही फलती-फूलती थीं।

 पांच सौ और एक हजार के नए नोट संभवत: नई उन्नत तकनीक से लैस हैं।

 जाहिर है, इससे नोटों की जालसाजी काफी कठिन हो जाएगी।

 जैश-ए-मोहम्मद और लश्कर-ए-तैयबा के लिए अब हमारे लोकतंत्र को नष्ट-भ्रष्ट करना काफी दुष्कर हो जाएगा।

 नोटबंदी का उपाय साहसिक और ऐतिहासिक कदम है, जिसके ढेरों सकारात्मक प्रभाव होंगे।

 इसके लिए प्रधानमंत्री नरेंद्र मोदी बधाई और सहयोग के पात्र हैं।

 लेखक राजीव कुमार, सेंटर फॉर पॉलिसी रिसर्च के सीनियर फेलो हैं ।

सौजन्य – दैनिक जागरण।

