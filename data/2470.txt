तलाश जोड़ने वाली राजनीति की (दैनिक जागरण)।

राजनीतिक दलों की ओर से चाहे जैसे दावे क्यों न किए जाएं, सच यह है कि पिछले कुछ दशकों से सत्ता हासिल करने के लिए राजनीतिक दल सांप्रदायिक और जातीय बिखराव फैलाने की भी कोशिश में लगे रहे हैं।

 आगामी विधानसभा चुनाव वाले राज्यों में भी उनकी ओर से ऐसी ही कोशिश की जा रही है, उत्तर प्रदेश में खासतौर पर।

 मुजफ्फरनगर की सांप्रदायिक हिंसा हो या दादरी कांड या फिर ऐसे ही कुछ दूसरे मामले-ये सभी यही जाहिर करते हैं कि सकारात्मक राजनीति नहीं की जा रही है।

 कैराना और अलीगढ़ से हिंदुओं के पलायन की खबरें अभी हाल तक सुर्खियों में थीं।

 इस तरह की घटनाओं के पीछे जो एक चीज साफ दिखती है वह यह कि कुछ अवांछित तत्व सदियों से एक सूत्र में बंधे समाज को बांटने की साजिश कर रहे हैं।

 दुर्भाग्य से इन तत्वों के पीछे राजनीतिक दलों या उनके सहयोगी संगठनों का हाथ रहता है।

 वे जनता में वैमनस्य पैदा करके और फूट डाल कर अपना वोट बैंक सुरक्षित रखना चहते हैं।

 जातीय और सांप्रदायिक राजनीति पहले भी होती थी, लेकिन आज हम उसका भयानक चेहरा देख रहे हैं।

 चुनावी राजनीति ने सारी मर्यादाएं ताक पर रख दी हैं।

 हाल में भाजपा से निष्कासित किए गए दयाशंकर सिंह ने बसपा की एकछत्र नेता मायावती के लिए सार्वजनिक रूप से जिन शब्दों का इस्तेमाल किया और जवाब में बसपा नेताओं ने अपने विरोध प्रदर्शन में दया शंकर के परिवार की स्त्रियों के लिए जो कुवचन बोले उससे यही पता चलता है कि राजनीति का स्तर किस हद तक गिर गया है।

, यह तो अच्छा हुआ कि दोनों तरफ से कुवचनों की बौछार के कारण कोई एक पार्टी उसका राजनीतिक लाभ लेने से वंचित रह गई, अन्यथा मर्यादाहीन राजनीतिक गाली-गलौज का कोई अंत नहीं होता।

 राजनीति की इस थुक्का फजीहत से हट कर उत्तर प्रदेश की वर्तमान हालत पर नजर डालें तो पाएंगे कि राज्य के पूर्वाचल क्षेत्र में औद्योगीकरण बहुत धीमा या करीब-करीब ठप सा है।

 पिछले कुछ दशकों से सत्ताधारी राजनीतिक दलों ने इस इलाके की घोर उपेक्षा की है।

 यहां रोजगार के अवसर बहुत कम होने से लोगों में बहुत असंतोष है और क्षेत्रीय दलों ने इसका भरपूर फायदा उठाया है।

 राष्ट्रीय दल जो प्रदेश की सत्ता से लगभग दो दशकों से बाहर हैं, केंद्र की सत्ता में रहने के बावजूद विकास की धारा लाने में नाकाम रहे हैं।

 जन असंतोष के कारण ही कभी-कभी अलग राज्य मांग बनाने की मांग उठती रहती है।

 मध्यांचल में भी कमोबेश इसी तरह की स्थिति देखी जा सकती है।

 यहां के स्थानीय नेताओं ने भी अपने इलाके पर कभी ध्यान नहीं दिया।

 वे हमेशा से केंद्र और प्रदेश की सता की परिक्रमा ही करते रहे।

 जनता ने अपने को उपेक्षित महसूस किया।

 उसने आंदोलन चलाकर अपनी मांगों की तरफ ध्यान आकर्षित करने की कोशिश की, लेकिन सकारात्मक नतीजे नहीं निकले।

 क्षेत्रीय दलों ने पहले जनता का विश्वास जीता और बाद में उसकी मांगों पर मौन रहे।

 इसलिए जनता का इन दलो से भी मोह भंग हो गया।

, पश्चिमी उत्तर प्रदेश में अलग राजनीतिक समीकरण हैं।

 संपन्न माने जाने वाले इस इलाके में भी कुछ दशकों से औद्योगीकरण धीमा हुआ है।

 यह क्षेत्र देश की राजधानी के करीब होने के कारण हमेशा से विकास में आगे रहा है और यहां पर छोटे-बड़े उद्योगो ने स्थानीय लोगो के जीवन में व्यापक परिवर्तन लाने का काम किया है, लेकिन पिछले कुछ वर्षो में सामाजिक तनाव की घटनाओं ने इस इलाके के विकास को प्रभावित करने का काम किया है।

 इस इलाके के शहरी क्षेत्रों और खासकर मेरठ, सहारनपुर, मुरादाबाद आदि में सांप्रादायिक विवाद पहले भी होते रहे हैं लेकिन इस बार वे शहरों से निकलकर गावों में फैल गए।

 इससे सामाजिक ढांचे को बहुत नुकसान हुआ।

 जिन गावों में आपसी प्रेम था और बहुत भरोसे वाले सामाजिक रिश्ते थे वहां अब तनाव दिखता है।

 इसके लिए राजनीतिक दल ही पूरी तरह जिम्मेदार हैं।

 बुंदेलखंड में परिस्थितियां अन्य क्षेत्रों से बहुत भिन्न हैं।

 इस इलाके में राजनीतिक दलों ने दशकों से सिर्फ कोरे वादे की राजनीति की है।

 क्षेत्रीय दलों ने जरूर पिछले दो दशकों में इस क्षेत्र पर ध्यान दिया और उसके तहत यहां पुलों और सड़कों के निर्माण का काम दिखता है।

 यह इलाका आजादी के बाद से ही बहुत ज्यादा उपेक्षित रहा है।

 आज भी इस क्षेत्र में पानी की विकट समस्या है।

 मानसून ने उसे राहत प्रदान की है, अन्यथा अकाल जैसे हालात थे।

 यहां की जनता को अपनी तरफ आकर्षित करने के लिए राष्ट्रीय दलों को काफी मेहनत करनी पड़ेगी।

, उत्तर प्रदेश में विधानसभा चुनाव की घोषणा अगले कुछ महीनों में हो जानी है।

 भाजपा लोकसभा चुनाव जैसी जीत का स्वाद चखने के बाद अति उत्साहित है।

 इस अति उत्साह में उसका विकास का एजेंडा पीछे छूटा जा रहा है और नकारात्मक राजनीति उसकी जगह लेती जा रही है।

 बसपा की चुनावी राजनीति जाति से ऊपर नहीं उठ पाती।

 सपा का समाजवाद भी जाति और परिवार के इर्द-गिर्द घूमता रहता है।

 27 साल से यूपी की सत्ता से बाहर रही कांग्रेस अपना अस्तित्व बचाने के लिए अपने कायाकल्प की कोशिश में है।

 दिल्ली की लगातार तीन बार मुख्यमंत्री रही शीला दीक्षित को सीएम पद का उम्मीदवार बना कर उसने विकास की राजनीति आगे करने की कोशिश की है, लेकिन कांग्रेस के पास जनता का विश्वास जीतने के लिए कोई भरोसेमंद कार्यक्रम नहीं हैं।

 शीला दीक्षित का कोई खास असर उत्तर प्रदेश में होगा, इसकी आशा कम ही है।

 विकास की दौड़ में पीछे छूट गए और सामाजिक बिखराव ङोल रहे उत्तर प्रदेश को आज जातिगत राजनीति से ऊपर उठकर समाज को जोड़ने वाली राजनीति की जरूरत है।

 दरअसल इसी राजनीति की जरूरत देश के सभी क्षेत्रों को है।

 आज का युवा जो कि वोटरों का सबसे बड़ा हिस्सा है, ऐसे नेतृत्व की तलाश में है जो उसे सही और स्पष्ट दिशा दिखा सके तथा स्थिरता, शांति और रोजगार परक माहौल दे सके।

 यह बात जितनी देश के अन्य हिस्सों पर लागू होती है उतनी ही उत्तर प्रदेश में।

 अच्छा हो कि उप्र एवं अन्य राज्यों में चुनाव जीतने की इच्छा रखने वाले राजनीतिक दल इस आकांक्षा को समङों।

, लेखक- विमल सिंह।

, (लेखक राजनीतिक विश्लेषक एवं स्तंभकार हैं), सौजन्य – दैनिक जागण (11.08.2016)।

