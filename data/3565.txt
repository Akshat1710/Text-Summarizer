अबकी बार-गलती स्वीकार (दैनिक जागरण : Editorial)।

बिहार विधानसभा चुनाव के नतीजे सामने आने के बाद से नरेंद्र मोदी के खिलाफ भाजपा के अंदर-बाहर से हमलों का सिलसिला अभी भी कायम है।

 आए दिन कोई न कोई नेता बिहार में हार के लिए नरेंद्र मोदी और अमित शाह को दोषी ठहरा रहा है, लेकिन इन दोनों नेताओं की ओर से अभी तक कोई प्रतिक्रिया व्यक्त नहीं की गई है।

 बेहतर होगा कि प्रधानमंत्री या फिर पार्टी अध्यक्ष आगे आकर न केवल पराजय की जिम्मेदारी लें, बल्कि उन गलतियों को ठीक करने का भरोसा भी दिलाएं जिनके चलते बिहार में भाजपा दूसरे से तीसरे स्थान पर आ गई।

 भाजपा बिहार में हार के लिए तमाम कारण गिना सकती है, लेकिन इस सच्चाई से मुंह नहीं मोड़ सकती कि इस पराजय के लिए एक बड़ी हद तक मोदी और शाह की भी जवाबदेही बनती है।

 चुनावी हार-जीत के मामले में भाजपा कांगे्रस की तरह व्यवहार नहीं कर सकती।

 कांग्रेस जब कभी जीतती है तो श्रेय सोनिया-राहुल के खाते में जाता है और पराजित होने पर दरबारी किस्म के लोग सामूहिक जिम्मेदारी की पालकी लेकर खड़े हो जाते हैं।

 जब ऐसा होता है तो कांग्रेस उपहास का पात्र बनती है।

, बिहार की करारी हार पर सामूहिक जिम्मेदारी को रेखांकित करने का मतलब है कि भाजपा कांगे्रस के रास्ते पर जा रही है।

 अच्छा होता कि बुजुर्ग नेताओं की चिट्ठी सामने आने के पहले ही नरेंद्र मोदी या अमित शाह की ओर से बिहार की पराजय की जिम्मेदारी ले ली जाती।

 यह संभव है कि इसके बावजूद असंतोष के स्वर सामने आते और अपनी फजीहत करा रहे शत्रुघ्न सिन्हा का बेसुरा राग भी जारी रहता, लेकिन इससे देश-दुनिया को यह संदेश जाता कि मोदी सरकार सबक सीखने को तत्पर है।

 इस तत्परता का प्रदर्शन इसलिए भी आवश्यक था, क्योंकि यह बताने की कोशिश हो रही है कि बिहार ने एक बार फिर देश की राजनीति को दिशा दिखाने का काम किया है।

, लोकतंत्र में जनादेश को स्वीकार करने के अलावा और कोई उपाय नहीं होता, लेकिन आखिर यह कितना शुभ और स्वागतयोग्य है कि सजायाफ्ता लालू बिहार के सबसे बड़े दल के नेता बन गए।

 भले ही लालू से हाथ मिलाने के बाद नीतीश यह कहने लगे हों कि कौन और कैसा जंगलराज, लेकिन सच यही है कि लालू का शासन कुशासन का पर्याय था।

 चूंकि चुनाव में पराजित पक्ष गलतियों का पुतला बन जाता है और विजेता मसीहा इसलिए हर किसी के लिए भाजपा की खामियां गिनाना आसान है।

 इस क्रम में इसकी भी अनदेखी हो रही है कि बिहार फिर से जातिवादी राजनीति की ओर लौटता दिख रहा है।

 यह अच्छी बात है कि भाजपा के कई नेताओं ने यह माना कि पराजय का कोई एक कारण नहीं होता, लेकिन क्या वे यह स्वीकार करेंगे कि ठीक चुनाव के वक्त दालों का भाव दोगुना होना भी उनकी हार का एक कारण रहा।

 यह न केवल स्वीकार किया जाना चाहिए, बल्कि जिस किसी की लापरवाही से दालों के दाम बेलगाम हुए उसके खिलाफ कार्रवाई भी होनी चाहिए।

 यह सही समय है जब नरेंद्र मोदी अपने मंत्रिमंडल में फेरबदल करें।

 उन्हें अक्षम-असरहीन मंत्रियों को बाहर का रास्ता दिखाने में और देर नहीं करनी चाहिए।

 माना कि मंत्रियों के चयन में सामाजिक और क्षेत्रीय संतुलन की भी चिंता करनी होती है, लेकिन इसका यह मतलब नहीं कि अयोग्य मंत्रियों को सहन किया जाता रहे।

, आम तौर पर विधानसभा चुनावों में स्थानीय और प्रादेशिक महत्व के मसलों की बड़ी भूमिका होती है, लेकिन यह नहीं कहा जा सकता कि केंद्रीय सत्ता का कामकाज कोई मायने नहीं रखता।

 बिहार के चुनाव परिणाम किसी न किसी स्तर पर यह बयान कर रहे हैं कि मोदी सरकार जनता की अपेक्षाओं पर खरा नहीं उतर पा रही है।

 लोगों की बेचैनी निराशा में बदल रही है।

 यह नाराजगी में बदल गई तो ज्यादा मुश्किल होगी।

 अगर संसद का आगामी सत्र सही से नहीं चला तो मोदी सरकार के लिए मुश्किलें और बढ़ सकती हैं।

 इस सत्र में विपक्ष जिन मसलों को लेकर सरकार पर हमलावर रहने के साथ हंगामा कर सकता है उनमें से एक कथित तौर पर बढ़ती असहिष्णुता है।

, असहिष्णुता का जैसा हौवा देश-विदेश में खड़ा किया गया वह यही बताता है कि मोदी सरकार अपने खिलाफ हो रहे दुष्प्रचार की काट करने में नाकाम है।

 असहिष्णुता का हौवा मूलत: कांग्रेसी और वामपंथी रुझान वाले बुद्धिजीवियों की ओर से खड़ा किया गया और उसकी चरम परिणति तब देखने को मिली जब भारतीय मूल के ब्रिटिश शिल्पकार अनीश कपूर ने ब्रिटेन के एक अखबार में लिखा कि भारत में हिंदू तालिबान शासन कर रहे हैं।

 इस लेख ने यही बताया कि अभिजात्य सोच वाले मोदी सरकार के प्रति घोर असहिष्णुता और घृणा से भरे हुए हैं।

 मोदी सरकार के पास इस असहिष्णुता का कोई उपचार नहीं।

 इस सरकार का काम रातों रात प्रचार पाने के लिए बेकरार किस्म-किस्म के हिंदू संगठनों ने और मुश्किल कर दिया है।

 गोडसे का महिमा मंडन करने वाले और कुछ अन्य ऐसे ही संगठनों की हरकतों को मोदी सरकार के मत्थे मढऩे का काम जारी है और वह कुछ नहीं कर पा रही है।

 भाजपा के वे नेता भी मोदी सरकार के लिए मुसीबत बने हुए हैं जो बेलगाम जबान पर काबू नहीं कर पा रहे हैं।

 हालांकि ऐसे नेता हर दल में हैं, लेकिन जब आजम खान, मणिशंकर अय्यर या दिग्विजय सिंह कोई बेतुका बयान देते हैं तो वह उनका अपना होता है और जब कोई भाजपा नेता ऐसा ही बयान देता है तो उसे खुद मोदी द्वारा अनुमोदित माना जाता है।

, अब भाजपा यह नहीं कहती कि वह औरों से अलग दल है, लेकिन उसे इसका भान होना चाहिए कि उसके साथ औरों से अलग तरह का व्यवहार किया जा रहा है।

 यह व्यवहार विपक्ष, बुद्धिजीवियों और मीडिया के एक बड़े हिस्से की और से भी किया जा रहा है।

 ऐसे में यह और ज्यादा जरूरी है कि वह कांग्रेसी तौर-तरीकों से बचे और बिहार में हार की समीक्षा भी ईमानदारी से करे और गलतियों की स्वीकारोक्ति भी।

– राजीव सचान (दैनिक जागरण में एसोसिएट एडीटर हैं)।

सौजन्य :- दैनिक जागरण , 17.11.2015।

