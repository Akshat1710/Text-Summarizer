स्वीकारोक्ति के बाद सुधरे भी पाकिस्तान (दैनिक ट्रिब्यून)।

 =": #0000;"आतंकवाद।

शंभूनाथ शुक्ल।

पिछले दिनों दिल्ली आए पाकिस्तान के पूर्व राष्ट्रीय सुरक्षा सलाहकार महमूद अली दुर्रानी ने पाकिस्तानी झूठ की हवा निकाल दी।

 साल 2008 में मुंबई के ताज होटल में जो आतंकी हमला हुआ था, उसके पीछे का मास्टर माइंड और कसाब को पाकिस्तानी बताकर उन्होंने साबित कर दिया कि पाकिस्तान आतंकवाद को पनाह देता है।

 उड़ी और पठानकोट में जो आतंकी हमला हुआ, उसमें भी पाकिस्तानी हाथ से अब इनकार नहीं किया जा सकता।

 मगर इसका खमियाजा पाकिस्तान को भी उठाना पड़ता है जब अफगानिस्तान सीमा से लगातार आतंकी वारदातें होती रहती हैं।

 दरअसल जब एक बार आप आतंक को पालेंगे व पोसेंगे तब स्वयं भला कैसे बच सकते हैं।

 यही कारण है कि अमेरिका की ट्रम्प सरकार के दबाव के बाद से पाकिस्तान डिफेंसिव हो गया है।

अकेले दुर्रानी ने ही नहीं बल्कि उसके रक्षा मंत्री ख्वाजा आसिफ ने भी इस झूठ के गुब्बारे में पिन मार दी है कि वह आतंकियों को पालता-पोसता है।

 उन्होंने पिछले दिनों मलेशिया में कह दिया कि हाफिज सईद जैसे आतंकी पाकिस्तान के लिए खतरा हैं।

 पाकिस्तान का एक बड़ा तबका जानता है कि अगर आतंकियों को नहीं रोका गया तो पाकिस्तान दुनिया के समक्ष बेनकाब हो जाएगा।

दरअसल पाकिस्तान को फंडिंग ही इस बिना पर होती है कि वह तालिबान से लड़ रहा है।

 अफगानिस्तान से आतंकवाद को समाप्त कर रहा है।

 मगर सच बात तो यह है कि अच्छा तालिबान और बुरा तालिबान का फंडा पाकिस्तान ने ही रचा ताकि पश्चिम के यूरोपीय देशों को वह यदि आतंकवाद से लड़ता हुआ दिखे तो इस्लामिक वर्ल्ड को यह भी संदेश जाए कि पाकिस्तान कट्टरपंथी धर्मान्धों के विरुद्ध नहीं है।

 ये दोनों चीजें परस्पर विरोधी हैं पर पाकिस्तान के हुक्मरान यह सब करते रहे।

 यही कारण है कि आज जब ट्रम्प सरकार ने अपने अमेरिका के पर्यटकों को पाकिस्तान जाने की मनाही की है और स्वयं अपने देश में पाकिस्तान से आने वाले लोगों की स्क्रूटनी तगड़ी कर दी है तो पाकिस्तान दुनिया को यह बताने में लगा है कि वह तो आतंकवाद से लड़ रहा है।

 यानी अगर आतंकवाद को समाप्त करना है तो पाकिस्तान को और आर्थिक मदद करो तथा और ज्यादा आधुनिक हथियार दो।

उड़ी और पठानकोट जैसे हमले आज भी हो जाते हैं और आतंकी अपनी कार्रवाई कर पाकिस्तान भाग जाते हैं लेकिन आज तक पाकिस्तान ने इन आतंकियों पर काबू पाने का कोई भी प्रयास नहीं किया।

 जबकि यही पाकिस्तान पेशावर हमले के तत्काल बाद अफगानिस्तान में अपनी सैन्य कार्रवाई शुरू कर देता है।

 अब प्रश्न यह उठता है कि भारत में जब कोई आतंकी हमला होता है तब पाकिस्तान मुजफ्फराबाद में कोई कार्रवाई क्यों नहीं करता।

इस संदर्भ में हमें महमूद अली दुर्रानी के प्रयास और उनके बयान को गंभीरतापूर्वक लेना चाहिए कि भले पाकिस्तान दिखावा कर रहा हो पर अब वह पूरी तरह लाचार है।

 अमेरिका का दबाव वह झेल नहीं पाएगा।

 कुछ लोग मानते हैं कि दुर्रानी पाकिस्तान में जाकर बदल जाएंगे पर ध्यान रखिए कि ये वही दुर्रानी हैं जिन्होंने 26 नवंबर 2008 के हमले के समय यह माना था कि कसाब पाकिस्तानी नागरिक है।

 उस समय वे पाकिस्तान के राष्ट्रीय सुरक्षा सलाहकार थे।

 उनके इस बयान के बाद पाकिस्तान में खूब हंगामा हुआ था और दुर्रानी को उनके पद से हटा दिया गया था।

 यही नहीं पाकिस्तान में जब जनरल जिया उल हक राष्ट्रपति थे तब दुर्रानी ही भारत-पाक वार्ता की पहल करवाते थे।

 इसलिए दुर्रानी का बयान अगर भारत में आया है तो उसके दूरगामी नतीजे निकलेंगे।

 ये नतीजे भारत और पाकिस्तान के अवाम के लिए हितकारी ही होंगे।

अब यदि यह सब नाटक होता तो शायद पाकिस्तान के रक्षा मंत्री ख्वाजा आसिफ मलेशिया में जाकर यह बयान नहीं देते कि हाफिज सईद खुद पाकिस्तान के लिए खतरा है।

 हाफिज सईद वह दहशतगर्द है, जिसने 26 नवंबर 2008 के हादसे को सही बताया।

 मगर अब जैसे ही अमेरिका की ट्रम्प सरकार ने दबाव बनाया, अचानक पाकिस्तान ने उसे नजरबंद कर दिया।

 ऐसे में पाकिस्तान पर यह दबाव भी बनाया जा सकता है कि फिर आपकी सेना और पुलिस तथा आईएसआई क्या कर रहे हैं।

 वे क्यों नहीं पाकिस्तान की जमीन से आतंकवादियों को नेस्तनाबूद करते।

 जब ये सवाल उठेंगे तो पाकिस्तान उतना ही घिरता चला जाएगा।

पाकिस्तान से यदि आतंकवाद का सफाया होता है तो न सिर्फ दोनों तरफ के कश्मीरियों के बीच व्यापार के रास्ते खुलेंगे बल्कि भारत को ईरान व अफगानिस्तान के बीच व्यापार करने का मौका मिलेगा।

 तब शायद हम तेल आसानी से पा सकेंगे और अपने उत्पाद को पाकिस्तान, अफगानिस्तान व ईरान भी आसानी से पहुंचा सकेंगे।

 ऐसे में पाकिस्तान अपने को सुधार ले, इससे दोनों देशों के बीच रिश्ते स्वत: सुधर जाएंगे।

, सौजन्य- दैनिक ट्रिब्यून।

