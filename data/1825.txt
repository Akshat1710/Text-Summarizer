प्रगतिशीलता के प्रतीक का सच (दैनिक जागरण : Editorial)।

नवंबर 2014 में किस ऑफ लव प्रोटेस्ट शुरू हुआ था।

 इस नाम से एक फेसबुक पेज भी बनाया गया।

 केरल में कोचीन के मैरीन ड्राइव से शुरू हुआ यह अभियान उस समय युवाओं में बहुत लोकप्रिय हुआ और देखते ही देखते यह पूरे देश के बड़े शहरों में फैल गया।

 बड़ी संख्या में युवा इससे जुड़े।

 इनमें लड़के-लड़कियां, दोनों ही शामिल हुए।

 वे सार्वजनिक स्थानों में एक दूसरे से प्यार करते हुए दिखते थे और उनके हंसते, खिलखिलाते, जश्न मनाते फोटो भी छपे।

 चैनलों ने उन्हें खूब दिखाया और वे अखबारों में कई दिनों तक छाए रहे।

 वे सब यही कह रहे थे कि वह हिंसा से भरी इस दुनिया में प्यार का संदेश दे रहे हैं।

 उन दिनों सार्वजनिक स्थानों में चुंबन करना प्रगतिशीलता का प्रतीक माना गया और कहा गया कि यह अभियान उन लोगों के खिलाफ है, जो मॉरल पुलिसिंग करते हैं।

 युवाओं के प्रेम प्रदर्शन पर रोक लगाते हैं।

 उन्हें अपनी छड़ी से हांकना चाहते हैं।

 चैनलों पर खूब गरमागरम बहसें भी हुईं।

 उस समय दो तरह के विचार सामने आते थे।

 एक तो यह कि प्रेम दिखाने की चीज नहीं है, वह तो मन में होता है।

 प्रेम एकदम निजी मामला है।

 दूसरे विचार के बहुत से लोगों ने यह भी कहा था कि इस तरह तो बहुत से लोगों को लड़कियों को छेड़ने का एक और कारण मिल जाएगा।

 इस अभियान का विरोध करने में भारतीय जनता पार्टी, शिवसेना, बजरंग दल तथा अन्य बहुत से संगठन भी शामिल थे।

 दूसरी ओर इन लोगों के खिलाफ युवाओं के पक्षधर प्रवक्ता भी थे।

 उनका कहना था कि युवा अपने प्रेम को किस तरह से देखते हैं, यह उनका निजी मामला है।

 उनकी जिंदगी है वे ही जानें।

 वे प्रेम का ही तो प्रदर्शन कर रहे हैं कोई अपराध, लूटपाट या हिंसा तो नहीं कर रहे हैं।

, यह भी सच है कि मोबाइल, इंटरनेट, स्काइप, व्हाट्सएप, इंस्टाग्राम, गूगल के इस दौर में किसी के पास शायद ही इतनी फुर्सत और धैर्य बचा है कि वह एक लंबा प्रेम पत्र लिखे और एक महीने तक उसके जवाब का इंतजार करे।

 आजकल तो प्रेमपत्र के रूप में मैसेज की चार लाइनें काफी हैं।

 वैसे भी फेसबुक की ये घोषणाएं तो हैं ही कि कोई रिलेशनशिप में है या सिंगल है।

 ये स्टेटस इतनी जल्दी-जल्दी बदलता है कि यदि आज कोई खुद को किसी सीरियस रिलेशनशिप में दिखाता है तो हो सकता है कि कल ही सिंगल होने की घोषणा कर दे।

 हालांकि यह भी सच है कि प्यार को जितना दिखाया, बताया जाने लगा है, उतनी ही उसकी उम्र भी कम हुई है।

 अब यह भी माना जाने लगा है कि कोई भी संबंध जिसमें प्यार भी शामिल है, हमेशा के लिए नहीं होता।

 टू मिनट्स नूडल के जमाने में प्यार भी दो दिन के लिए हो सकता है।

, पहले तो कोई इस बात को बताने से भी परहेज करता था कि वह प्यार में है, सार्वजनिक रूप से किस करना तो दूर की बात थी।

 लड़कियों के लिए तो किसी को प्यार करने की बात करना ही अपराध और उन्हें बदचलन और आवारा कहने का पक्का प्रमाण था।

 आज भी हम बच्चों को प्यार करने के कारण जान गंवाते तक देखते हैं।

 शायद यही कारण है कि आज की युवा पीढ़ी किसी तरह के बंधन को स्वीकार नहीं करती।

 उसके अनुसार उसका जीवन वह जाने।

 किस ऑफ लव को शायद इसीलिए युवाओं के बीच लोकप्रियता मिली होगी।

 यहां तक कि नवंबर 14 में ही उच्च न्यायालय और उच्चतम न्यायालय ने इस अभियान के बारे में फैसला देते हुए कहा था कि सार्वजनिक स्थानों में चुंबन करना या प्यार का प्रदर्शन करना कोई अपराध नहीं है और न ही इसे अश्लील माना जा सकता है।

, किस ऑफ लव अभियान को जिस जोड़े ने आयोजित किया था वह केरल का रहने वाला है।

 नाम है, राहुल पासुपालन और रश्मि नायर।

 राहुल फिल्में बनाते हैं और रश्मि मॉडल हैं।

 यह जोड़ा तमाम किस्म की राजनीतिक और सामाजिक बहसों के केंद्र में रहता आया है।

 मीडिया में इनके धुरंधर विचारों को सुनकर लोग, खास तौर से युवा काफी प्रभावित भी होते थे।

 वे इन्हें एक आदर्श की तरह अपने अधिकारों के प्रवक्ता की तरह से देखते थे।

 मलयालम के एक चैनल ने 2014 के जिन दस न्यूज मेकर्स को चुना था उनमें राहुल पासुपालन का नाम भी था, लेकिन हाल ही में खबर आई कि राहुल और रश्मि को केरल पुलिस की क्राइम ब्रांच ने ऑनलाइन सेक्स रैकेट चलाने के अपराध में गिरफ्तार किया है।

 इस रैकेट का सरगना अब्दुल खादर नाम का आदमी है।

 इसमें छोटी बच्चियों को अपने जाल में फंसाया जाता था।

, अफसोसजनक तथ्य यही लगा कि एक तरफ समाज में रूढ़िवादिता को चुनौती देना और दूसरी तरफ छोटी बच्चियों को वेश्यावृत्ति में धकेलना, उनकी मासूमियत का फायदा उठाकर उन्हें अपनी काली कमाई के लिए इस्तेमाल करना।

 यानी आज यदि कोई अपराधी चेहरा रूप बदलकर सामने आता है तो उसे न्यूजमेकर तक मान लिया जाता है।

 हो सकता है कि यह भी कहा जाए या तर्क फैलाया जाए कि क्योंकि ये दोनों समाज में फैली कट्टरता को चुनौती देते थे, इसलिए इन्हें जान-बूझकर फंसाया गया है।

 जो भी हो, युवाओं को एक बात तो समझ ही लेनी चाहिए कि किसी भी आंदोलन में कूदने से पहले वे उसकी अच्छी तरह से जांच-पड़ताल कर लें।

 कहीं ऐसा न हो कि रूढ़िवादिता को चुनौती देते-देते वे खुद किसी गहरे दलदल में जा फंसें।

 एक बार वे किसी मुसीबत में फंस जाते हैं तो फिर उन्हें कोई बचाने नहीं आता।

 वे लोग भी नहीं जो उन्हें किसी आंदोलन में भाग लेने के लिए उकसाते और प्रेरित करते हैं।

 इससे युवाओं का जीवन बर्बाद होता है अलग से।

 इससे सिर्फ उन पर ही नहीं, बल्कि घर वालों पर भी आफत का पहाड़ टूट पड़ता है।

 आजकल ठगी के लिए बहुत से ऑनलाइन गिरोह सक्रिय हैं, जो अक्सर किसी आसान शिकार की तलाश में रहते हैं।

 इन बहेलियों के जाल में लड़कियां बेहद आसानी से फंस जाती हैं और एक बार उन्हें फंसाने के बाद ये उस हर तरकीब का इस्तेमाल करते हैं जिससे कि वे फिर कभी इनके बनाए नर्क से बाहर न निकल सकें।

-क्षमा शर्मा ( वरिष्ठ स्तंभकार और साहित्यकार हैं)।

सौजन्य :- दैनिक जागरण, 23.11.2015।

