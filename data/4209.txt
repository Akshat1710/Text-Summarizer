ताक पर मर्यादा (दैनिक जागरण)।

23 नवंबर 2016 झारखंड के संसदीय इतिहास में काले दिन के रूप में याद किया जाएगा।

 जमीन संबंधी पुराने कानूनों में बदलाव पर लाए गए विधेयक के खिलाफ विपक्ष का हंगामा, असंसदीय शब्दों का प्रयोग, आसन को लक्ष्य कर हमले करना वाकई शर्मनाक हरकत है।

 इसकी जितनी निंदा की जाए, वह कम है।

 निर्वाचित प्रतिनिधियों से ऐसी हरकत की कल्पना नहीं की जा सकती।

 दुर्भाग्य से यह काला अध्याय झारखंड के संसदीय इतिहास का अंग बन चुका है।

 इसके कारण और मसले की विवेचना करने की बजाय हमें यह सोचना होगा कि आखिरकार लोकतांत्रिक परंपरा से चुनकर विधानसभा तक आए कुछ सदस्यों को इस प्रक्रिया में विश्वास क्यों नहीं है।

 क्या बातचीत की कोई संभावना नहीं थी।

 सदन में बहुमत के आधार पर सरकारें बनती-बिगड़ती है।

 विपक्षी दल आरंभ से इस बात पर अड़े थे कि संशोधन विधेयक पर बहस की जाए।

 इस पर सत्तापक्ष को कोई आपत्ति नहीं थी लेकिन विपक्ष यह चाहता था कि विधेयक सदन के पटल पर रखे जाने के पूर्व उसपर चर्चा की जाए।

 यह संसदीय परंपराओं के विपरीत है।

 विधेयक पेश किए बगैर उस पर चर्चा नहीं की जा सकती।

 सत्तापक्ष एक दिन की बजाय दो दिन तक इसपर बहस करने को तैयार था।

 आखिरकार विपक्ष बहस से क्यों कतराता रहा।

 अगर विपक्षी दलों की चिंता जनता से जुड़ी थी तो उन्हें संशोधन में खामियों को उजागर करना चाहिए था।

 सरकार को अगर वे अपने तर्कों से संतुष्ट करते तो उनके संशोधन को शामिल किया जाता।

 इसकी बजाय विधानसभा में उल्टी गंगा बही।

 बार-बार स्पीकर ने गतिरोध टालने की कवायद की लेकिन सहमति इस बात पर नहीं बन पाई।

 उसके बाद जो सदन के भीतर हुआ वह दुखद था।

 आसन की छीछालेदर करने की कोशिश की गई।

 स्पीकर सत्तापक्ष से चयनित किए जाते हैं लेकिन इस पद की वैधानिक महता है।

 इसे तार-तार करने की कोशिश कुछ सदस्यों ने की।

 यह भी देखा गया कि जिन्हें उग्र्र सदस्यों को रोकने की पहल करनी चाहिए थी, वे भी उनके सुर में सुर मिलाते रहे।

 यह लोकतांत्रिक प्रक्रिया पर कुठाराघात है।

 वैसे विधायकों को कार्रवाई के दायरे में लिया जा सकता है जिन्होंने सदन के भीतर असंसदीय आचरण किया।

 स्पीकर पर हमले की कोशिश की।

 स्वयं स्पीकर इस घटना के बाद आहत हैं और उन्होंने मौन साध रखा है।

 उनकी पीड़ा की कल्पना सहज की जा सकती है।

 ऐसे में तमाम दल मिलकर आपसी कटुता को समाप्त करने की पहल करें।

 सत्तापक्ष ने इस दौरान संयम का परिचय दिया वरना आपस में भिडंत होने की स्थिति में अनहोनी हो सकती थी।

 स्थानीय संपादकीय : झारखंड ।

सौजन्य – दैनिक जागरण, 25-11-2016।

