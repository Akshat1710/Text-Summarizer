अपनी खामियां स्वीकारें तब ही ईश्वर हमारी जिम्मेदारी लेते हैं (दैनिक भास्कर)।

हर घर में आईना होता ही है,भले ही पोर्ट्रेट न हो, क्योंकि पोर्ट्रेट हमेशा पुराने दौर में ले जाता है।

 जब वह बना था, जिसका है उसकी बातें।

 किंतु आईना हमेशा वर्तमान बताता है।

 हम इसमें खुद को देखकर खुश होते हैं लेकिन, कोई कहे कि खुद को तो देख लीजिए, तो हमें गुस्सा आता है।

 कोई भी अपनी कमजोरियां नहीं देखना चाहता है।

 हमारे पास हमेशा दूसरों को देखने की दृष्टि रहती है।

 दूसरे की कमियां हमें बहुत जल्दी दिखती है।

 दूसरे की ओर लगातार देखते रहते हैं तो हम अपनी कमियां भूलने लगते हैं।

 हम कभी खुद को आईना दिखाने की कोशिश नहीं करते हैं।

 स्वयं विकसित होना सकारात्मक अनुभव है, लेकिन जरूरी है कि हमारा दृष्टिकोण सकारात्मक हो।

, स्वयं का मूल्यांकन एक सकारात्मक अनुभव है।

 हम एक यात्रा में हैं और जरूरी है कि हम यथार्थवादी रह सकें।

 अपनी खामियां जानने का लाभ यह है कि जैसे ही हमें अपनी सीमाएं पता चलती हैं, हम उनके पार जाने की कोशिश करते हैं।

 अयोध्याकांड में दशरथ भरी सभा में आईना देखते हैं।

 यह आत्मविश्लेषण है।

 सबके सामने आईना देखना कठिन है, लेकिन जो साधक होगा वह सबके सामने ही आईना देखेगा।

 अकेले में यह कबूल कर लेना कि आप पापी है, बहुत आसान है, लेकिन लोगों के सामने स्वीकारना आसान नहीं है।

 हम चाहते हैं कि हमारी गलतियां कोई और न जाने।

 दूसरों को पता चलेगा तो वे निंदा करेंगे, जिससे हम बचना चाहेंगे।

जो राजसिंहासन पर बैठते हैं, वे जनता के सामने आईना नहीं देखते हैं लेकिन, वास्तव में उन्हें देखना जरूरी है, क्योंकि राजसिंहासन की जवाबदारियां और गरिमाएं होती है, न केवल परिवार के प्रति वरन पूरे समाज और देश के प्रति भी।

 आईना देखने के बाद हमें गर्व नहीं होना चाहिए।

 यदि ऐसा है तो हम आत्म मूल्यांकन के इस साधन का दुरुपयोग कर रहे हैं।

 साधक वह होता है, जो अपने आप में बुनियादी असंतुलन देख पाता है और उसे संतुलित करने की कोशिश करता है।

 जीवन का सबसे बड़ा संघर्ष क्या है।

 खुद को पहचान पाना, खुद को स्वीकार करना, समस्त गलतियों और कमियों के साथ स्वयं का आलिंगन करना।

 चाहे किसी भी स्तर पर हो, वह घर हो या कार्यस्थल, सीखने का सबसे अहम उपाय प्रतिबिम्ब है।

 आपको अपने में ही बदलाव की जरूरत होती है।

 हम सीखते हैं तो सजगता बढ़ने लगती है।

 सारी शारीरिक और मानसिक बीमारियों से घिरा मानव यह तो जानता है कि उसे शारीरिक तकलीफ है, लेकिन यह नहीं समझता है कि उसे मानसिक तकलीफ भी है।

सुग्रीव में कई तरह की कमियां थीं, इसके बाद भी भगवान राम ने उन्हें मित्र बनाया।

 उनकी सादगी भगवान को भा गई थी।

 जब उन्होंने भगवान राम को अपनी कहानी सुनाई तो उन्होंने स्वीकार कर लिया कि वे डरपोक हैं और कमजोर।

 उन्होंने तथ्य छिपाए नहीं।

 राम सुग्रीव से बेहद खुश हुए व लक्ष्मण से कहा कि वे नवदा भक्ति के नौवें स्वरूप -सरलता- के प्रतीक हैं।

 शास्त्रों ने अपनी कमियों को स्वीकारने को बहुत महत्व दिया है।

 जब सुग्रीव ने अपनी कमियां नहीं छिपाई, तभी भगवान उसकी जिम्मेदारी स्वीकारने को तैयार हुए।

डॉ. श्रीलेखा हाड़ा।

होम्योपैथ, मुंबई, – डॉ. श्रीलेखा हाड़ा।

सौजन्य – दैनिक भास्कर।

