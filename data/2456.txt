संपादकीय : नोटों की लाइन में परेशान लोग (नवभारत टाइम्स)।

500 और 1000 रुपये के नोट बंद होने से लोगों में काले धन से निपट लेने का हौसला तो जगा है, लेकिन इससे पैदा हुई उनकी रोजमर्रा की दिक्कतें कम होने के बजाय बढ़ती ही जा रही हैं।

 जिस तरह रोज सुबह बैंक खुलने से लेकर बंद होने तक लोगों में अफरा-तफरी देखी जा रही है, यहां तक कि मजबूरियों में फंसे कुछ लोग अकाल मृत्यु के शिकार हो रहे हैं, उससे ऐसा लगता है कि नोटबंदी के सभी पहलुओं पर ठीक से विचार नहीं किया गया था।

, देश के 40 प्रतिशत एटीएम ही काम कर रहे हैं, बाकी बंद हैं।

 नोटबंदी के पहले देश के सभी एटीएम्स को नए नोटों के हिसाब से अपग्रेड ही नहीं किया गया था।

 बैंकों के मुताबिक, इस काम में अभी कम से कम एक हफ्ता और लगेगा।

 खासकर आम चलन वाले 500 के नोट वापस लेने से पहले सरकार को जरूर सोचना चाहिए था कि लोग इसके बगैर कैसे काम चलाएंगे।

 हालात बताते हैं कि रिजर्व बैंक के पास भी इसके लिए कोई ठोस प्लान नहीं था।

, ऑल इंडिया बैंक एंप्लॉयीज असोसिएशन (एआईबीईए) ने शुक्रवार को कहा कि विमुद्रीकरण के लिए समुचित तैयारी न कर आरबीआई ने करोड़ों भारतीयों की जिंदगी दूभर कर दी है।

 ऐसे में सरकार की तरफ से किसी को यह जरूर बताना चाहिए कि एटीएम से जरूरत भर के नोट न निकलने की समस्या कितने दिनों में खत्म हो जाएगी।

 उलटे कुछ ऐसी सूचनाएं आ रही हैं, जो लोगों का हौसला तोड़ने का काम कर रही हैं।

 पश्चिम बंगाल में नोटबंदी की घोषणा होने के ठीक 8 दिन पहले बीजेपी की स्थानीय शाखा ने बैंक में 3 करोड़ रुपए जमा कराए।

, तमिलनाडु से पहले खबर आई कि चुनावी इस्तेमाल के लिए ले जाए जा रहे 2 हजार के नोटों की गड्डियों की शक्ल में 7 करोड़ 85 लाख रुपये सीज किए गए।

 फिर बाद में पता चला कि ये रुपये बैंक ऑफ बड़ौदा के थे।

 सोशल मीडिया पर 500 और 1000 के नोट बंद होने की सूचना पहले ही लीक हो जाने की बात कही जा रही है।

 ऐसे कामों में कुछ न कुछ भनक बाहर आ ही जाती है, लेकिन सूचना अगर जान-बूझकर लीक की गई है, तो मामला संगीन है।

ऐसी अफवाहों को तब और बल मिलता है, जब पता चलता है कि जुलाई से सितंबर तक बैंकों के डिपॉजिट में आश्चर्यजनक तरीके से उछाल आया।

 वह भी तब, जब ब्याज दरों में कटौती की गई थी और अर्थव्यवस्था में कोई शुभ संकेत नहीं था।

 कुछ बैंक तो ऐसे रहे, जिनकी डिपॉजिट दर ऋणात्मक से उछलकर सीधे 6.5 प्रतिशत तक जा पहुंची।

 अच्छा होगा कि स्वयं वित्त सचिव ऐसे मामलों में स्थिति स्पष्ट करें।

 सरकारी मशीनरी को पूरी तरह से सक्रिय होना होगा और सकारात्मक चर्चाओं को बल देना होगा, ताकि कि नोटबंदी से जो समस्याएं पैदा हो रही हैं, उनसे लड़ने के लिए लोगों का मनोबल बढ़े।

सौजन्य – नवभारत टाइम्स।

