फिर कसौटी पर रिश्ते (दैनिक जागरण )।

क्या भारत-पाकिस्तान के संबंध कभी सामान्य हो पाएंगे।

 यह यक्ष प्रश्न पाकिस्तान के जन्म के समय से ही विश्व के सामने मुंह बाए खड़ा है।

 14 अगस्त, 1947 को पाकिस्तान का एक नए राष्ट्र के रूप में जन्म हुआ और 22 अक्टूबर अर्थात् तीन महीने से भी कम समय में उसने घुसपैठिए भेजकर कश्मीर पर हमला बोल दिया।

 आक्रमण का सिलसिला तब से जारी है।

 वास्तव में भारत-पाक संबंधों में सबसे बड़ा पेंच वह मानसिकता है, जिसने अख्ांड भारत के मुसलमानों को देश का रक्तरंजित विभाजन करवाने के लिए प्रेरित किया।

 उस चिंतन को लोकतांत्रिक पद्धति से चुने गए नेता जुल्फिकार अली भुट्टो हों या उन्हें फांसी के तख्त पर चढ़ाने वाले सैन्य तानाशाह जिया उल हक हों, लगभग सभी शासकों ने उसे और पुष्ट किया।

 पाकिस्तान के सृजन के बाद से ही इस्लाम के नाम पर पाकिस्तान को अरब संस्कृति का भाग बनाने के सतत प्रयास होते रहे हैं।

 यह भारत के साथ उसकी सांस्कृतिक सांझी विरासतों को नकारने की छटपटाहट के कारण हुआ।

 पाकिस्तान के सत्ता अधिष्ठान ने राज्य की नीतियों के साथ मजहब का बहुत गहरा संबंध विकसित किया है।

 युवाओं की एक विशाल फौज ऐसी शिक्षण व्यवस्था (मदरसा व राज्य पोषित विद्यालय) में पल-बढ़कर बड़ी होती है, जिसमें उनके मजहब को ही एकमात्र सच्चा पंथ बताया जाता है और दूसरे ‘झूठे’ धर्मो के अनुयायियों को हिंसा के बूते खदेड़ भगाना या उन्हें तलवार की नोक पर अपना मजहब अपनाने के लिए बाध्य कर देना सबसे बड़ा फर्ज बताया जाता है।

 जिन्हें रोज घृणा की घुट्टी पिलाई जाती हो उन्हें बहुलतावादी सनातनी संस्कृति वाले भारत व हिंदुओं के खिलाफ जिहाद के लिए उकसाना कठिन नहीं है।

, पाकिस्तान के पूर्व राष्ट्रपति जिया उल हक की सैन्य तानाशाही के दौर में शिक्षा और कानून एवं व्यवस्था को सऊदी अरब की तर्ज पर चलाने की नींव पड़ी थी।

 उनके ही कार्यकाल में कानून-ए-इहानते-रसूल बना ताकि सत्ता अधिष्ठान के ब्रांड वाले इस्लाम पर प्रश्न खड़ा करने का कोई अवसर ही न हो और मुल्क में उदारवाद व आधुनिक सोच के लिए कोई जगह नहीं हो।

 इस कट्टरवाद ने घृणा को जन्म दिया।

 दूसरों के प्रति पाकिस्तानी जनमानस में घृणा ही इस देश की समस्याओं के मूल में है।

 उसका परिणाम यह है कि पाकिस्तान न तो अपने पड़ोसी भारत या अफगानिस्तान के साथ शांति से रह सकता है और न ही पाकिस्तानी एक-दूसरे के साथ अमन के साथ रह सकते हैं।

 आज अगर मुसलमान कहीं असुरक्षित हैं तो वह कथित काफिर भारत में नहीं, बल्कि घोषित इस्लामी राष्ट्र पाकिस्तान में, जहां वे मुसलमानों के हाथों ही मारे जाते हैं।

 क्या यह विडंबना नहीं कि इस गृहयुद्ध में एक तरफ इस्लामी राष्ट्र को समर्पित पाकिस्तानी सेना है तो दूसरी तरफ इस्लाम के लिए अपनी जान देने वाले भी खुद को इस्लाम का सच्चा अनुयायी बताते हैं।

 पाकिस्तानी अवाम के कट्टरपंथी वर्ग में भारत विरोधी भावना अविभाजित भारत के मुसलमानों की मानसिकता की ही तार्किक परिणति है।

 तब मुसलमानों को यह आशंका थी कि ब्रितानियों के जाने के बाद उन्हें कथित काफिर हिंदुओं के साथ बराबरी के स्तर पर रहना होगा, जिनके ऊपर उन्होंने सैकड़ों साल राज किया है।

, 1971 में बांग्लादेश को खोने के बाद संभवत: पाकिस्तान इस निर्णय पर पहुंचा कि भारत को प्रत्यक्ष युद्ध में पराजित करना असंभव है और तब से उसने छद्म युद्ध की नीति अपनाई है।

 भारत को हजार घाव देकर उसे खंडित करना पाकिस्तान का घोषित एजेंडा है और उसे पूरा करने के लिए वह निरंतर प्रयासरत है।

 पिछले कुछ समय में पाकिस्तानी अवाम के एक वर्ग की सोच में भारी परिवर्त्तन हुआ है।

 आज स्वयं पाकिस्तान, जो आतंकवाद की पौधशाला थी, वह भी अपने ही पाले हुए भस्मासुरों से भस्मीभूत होने से बचना चाहता है।

 आतंकवाद को पनाह देने और उसे अपनी सरजमीं पर फलने-फूलने का अवसर देकर पाकिस्तान पूरी दुनिया में तिरस्कार और हेयदृष्टि का पात्र बना है।

 इराक-सीरिया आदि मध्यपूर्व के देशों में आतंकवाद से मरने वालों की दूसरी बड़ी संख्या पाकिस्तान-अफगानिस्तान में है, जहां मुस्लिम ही अपने सहधर्मियों की हत्या कर रहे हैं।

, स्वाभाविक रूप से पाकिस्तान के समाज में ऐसा वर्ग उभरा है, जो इन स्थितियों से शर्मसार और भयभीत है।

 किसी भी सामान्य व्यक्ति की तरह वे भी चाहते हैं कि वे और उनकी संतान सुरक्षित माहौल में जीवन का आनंद लें।

 उन्होंने कट्टरपंथियों की जो फसल बोई थी वह जितना भारत के लिए खतरा बनी है उससे कहीं अधिक खतरा उस वर्ग के लिए साबित हो रही है।

 अटल बिहारी वाजपेयी का लाहौर जाना और अब नरेंद्र मोदी की लाहौर यात्र को उसी संदर्भ में देखा जाना चाहिए।

 यह उस वर्ग के साथ संवाद कायम करने की प्रक्रिया है जो आतंकवाद के खिलाफ वैसा ही सोचता है जैसा कि भारत के लोग चिंतित हैं।

 लंबे समय से यह कहा जाता था कि पाकिस्तान को तीन ‘ए’-अल्लाह, अमेरिका और आर्मी संचालित करते हैं।

 भारत को तबाह करने के लिए मुल्ला और मिलिट्री लंबे समय तक वहां के सत्ता अधिष्ठान पर हावी रहे।

 किंतु पेशावर के मिलिट्री स्कूल पर आतंकियों के पाशविक खेल से साफ है कि इन दोनों में भी अब टकराव की स्थिति है।

 पेशावर के कसूरवारों को फांसी देना पाकिस्तान के बदले नजरिए का ही संकेत देता है।

 अब यह समीकरण बदल रहा है।

 1आतंकवाद एक ऐसा दानव है, जिसे लेकर आज राष्ट्रों की सीमाएं मायने नहीं रखतीं।

 एक ओर आतंकवाद के खिलाफ पूरी दुनिया का मानस एकजुट है तो कुछ कट्टरपंथी देश व समाज मध्यकालीन मान्यताओं को स्थापित करने में जुटे जिहादियों के संरक्षण-समर्थन में खड़े हैं।

 यदि आतंकवाद के रक्तबीज का समूल नाश करना है तो उसे पुष्ट करने वाली विचारधारा पर प्रहार जरूरी है।

 आतंकवाद की पौधशाला, पाकिस्तान में आतंकवाद से मुक्ति पाने की चाहत रखने वाले वर्ग को प्रोत्साहित करने आवश्यकता है ताकि उन्हें अपने और अपने बच्चों का भविष्य सुरक्षित बनाने का संबल प्राप्त हो सके।

, संभवत: यह पहली बार है कि पाकिस्तान के प्रधानमंत्री ने भारत को यह भरोसा दिलाया है कि पठानकोट के कसूरवारों के खिलाफ कड़ी कार्रवाई की जाएगी।

 भारत के द्वारा उपलब्ध कराए गए सुबूतों के आधार पर नवाज शरीफ ने जांच का कार्य अपनी एजेंसियों को सौंप दिया है।

 पिछले दो दिनों में उन्होंने दूसरी बार उच्च स्तरीय बैठक बुलाई।

 पाकिस्तान के साथ रिश्तों का नया आयाम इस बात पर ही केंद्रित है कि पाकिस्तान आतंकवादियों के खिलाफ क्या कार्रवाई करता है।

 हिंसा इस पार हो या उस पार, आतंक मानवता का दुश्मन है।

 पठानकोट के घटनाक्रम की पृष्ठभूमि में पाकिस्तान का सत्ता अधिष्ठान आतंकवादियों के खिलाफ क्या कार्रवाई करता है, वह ही भारत-पाक के भावी संबंधों को निर्धारित करेगा।

,  ।

सौजन्य :- दैनिक जागरण ,13.01.2016,बलबीर पुंज ,भाजपा के राज्यसभा सदस्य रह चुके हैं।

