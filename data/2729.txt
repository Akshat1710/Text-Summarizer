मंज़िल अभी भी है बड़ी दूर (दैनिक ट्रिब्यून)।

 =": #0000;"विज्ञान और स्त्री।

प्रियंका द्विवेदी।

इसरो की हालिया सफलता में जहां एक ओर पुरुष वैज्ञानिकों का हाथ रहा, उतना ही हाथ महिला वैज्ञानिकों का भी रहा है।

 दरअसल, भारत में महिला वैज्ञानिकों की कल्पना करना थोड़ा मुश्किल है।

 जैसे अन्य क्षेत्रों में महिलाएं अपना नाम रोशन कर रही हैं, वैसे ही विज्ञान के क्षेत्र में भी महिलाएं अपना स्थान बनाने में कामयाब हैं।

 एक साथ 104 सेटेलाइट्स छोड़ने के अभियान को सफल बनाने में 8 भारतीय महिला वैज्ञानिकों का अहम योगदान था।

 देश के लिए स्त्री सशक्तीकरण की इससे बड़ी मिसाल कोई दूसरी नहीं हो सकती।

महिला वैज्ञानिकों की इस टीम में मीनल संपत, अनुराधा टीके, रितु करीधल, मुमिता दत्ता, नंदिनी हरिनाथ, कृति फौजदार, एन. वलामर्थी, टेसी थॉमस शामिल रहीं, जो विशुद्ध रूप से भारतीय महिलाएं हैं।

 ये सभी वैज्ञानिक महिलाएं करिअर के साथ परिवार के मध्य तो बेहतर सामंजस्य बैठा ही रही हैं, बल्कि अपनी प्रतिभा और मेहनत के बूते पर विशेष तौर पर देश की भी सेवा कर रही हैं।

 इन महिलाओं ने 12 से 18 घंटे लगातार बंद कमरे में काम करके इसरो के इस मिश्ान को सफल बनाया है।

वर्ष 1963 में जन्मी डॉ. टेसी थॉमस, मिसाइल वुमन के नाम से विख्यात हैं, डीआरडीओ के अग्नि-4 मिसाइल परियोजना की डायरेक्टर है।

 मीनल संपत इसरों में सिस्टम इंजीनियर के पद पर कार्यरत हैं, इन्होंने भारत के मंगल मिशन में भी महत्वपूर्ण भूमिका अदा की थी।

 अनुराधा टीके ने तो बचपन से ही अंतरिक्ष वैज्ञानिक बनने का फैसला कर लिया था।

 वर्तमान में वे इसरो में वरिष्ठ अंतरिक्ष वैज्ञानिक के पद पर कार्यरत हैं।

 दो बच्चों की मां रितु करीधल भी अंतरिक्ष वैज्ञानिक हैं।

 वे मंगल ऑर्बिटर मिशन की उपसंचालन निदेशक हैं।

 कोलकता की मुमिता दत्ता भी इसरो की वरिष्ठ वैज्ञानिक हैं, वे मंगल ऑर्बिटर मिशन के लिए भी काम कर चुकी हैं।

इसरो में कार्यरत नंदिनी हरिनाथ, प्रोजेक्ट मैनेजर मिशन डिजाइन है साथ ही मार्स आर्बिटर मिशन की उपसंचालन निदेशक भी हैं।

 बीस साल पहले इसरो को ज्वाइन किया था।

 कृति फौजदार के अनुसार इसरो में महिलाओं के लिए उपयुक्त स्थान हैं, वे विभिन्न सेटेलाइट का निरीक्षण एवं अन्य प्रोजेक्ट पर इसरो में कार्य कर रही हैं।

 एन. वलामर्थी आरआईसैट-1 : प्रथम रडार इमेजिंग सेटेलाइट की निदेशक रहीं हैं, जिन्हें प्रथम अब्दुल कलाम अर्वाड 2015 में दिया गया।

 इन्होंने 1984 में इसरो को ज्वाइन किया और अनेक मिशन इनसेट 2ए, आईआरएस, आईसी, आई डी, टीईएस में भी काम किया।

उन्नीसवीं सदी में चिकित्सक आनंदीबाई जोशी से शुरू हुई यात्रा बीसवीं सदी में जानकी अम्माल, कमला सोहोनी, अण्णा मणि, असिमा चटर्जी, राजेश्वरी चटर्जी, दर्शन रंगनाथन, मंगला नार्लिकर जैसे अनेक वैज्ञानिकों के जरिये मौजूदा सदी में यमुना कृष्णन, शुभा तोले, प्रेरणा शर्मा, नीना गुप्ता आदि तक पहुंची है।

 ये सिर्फ नाम भर नहीं है।

 ये सिद्ध करते हैं कि गणित, विज्ञान और चिकित्सा के क्षेत्र में जटिल मीमांसाओं और सैद्धांतिकी की विकास प्रक्रिया में महिलाएं अप्रतिम योगदान कर सकती हैं।

 लेकिन, उच्च शिक्षा और शोध के स्तर पर महिलाओं की संख्या संतोषजनक नहीं है।

 विज्ञान से संबद्ध संस्थाओं में महिलाओं की मौजूदगी के मामले में भारत 69 देशों की सूची में लगभग सबसे निचले पायदान पर है।

जरूरी है विज्ञान में महिलाओं की भागीदारी को बढ़ाया जाये तथा सामाजिक और सांस्थानिक भेदभावों एवं पूर्वाग्रहों को तिलांजलि दी जाये।

 महिलाओं की समुचित हिस्सेदारी और योगदान के बिना देश के सर्वांगीण विकास के लक्ष्य को हासिल करना संभव नहीं है।

 सच यह है कि लड़कियां साइंस और इसी तरह के चुनौतीपूर्ण क्षेत्रों में करिअर चुनना चाहती हैं लेकिन उन्हें न मार्गदशर्न मिलता है और न प्रोत्साहन।

 विज्ञान के क्षेत्र में अब भी महिलाओं की अपेक्षित भागीदारी नहीं है।

 वैज्ञानिक व औद्योगिक अनुसंधान परिषद यानी सीएसआईआर द्वारा कराए गए सर्वेक्षण से इसकी एक झलक मिल जाती है।

 सर्वे के मुताबिक देश के शोध और विकास (आरएंडडी) सेक्टर में पुरुषों के मुकाबले महिलाओं का प्रतिशत सिर्फ 15 है।

बैलिस्टिक मिसाइल अग्नि-4 की परियोजना निदेशक रही डीआरडीओ की साइंटिस्ट टेसी थॉमस के अनुसार यदि महिलाओं को विज्ञान के क्षेत्र में अपनी क्षमता और योग्यता साबित करने का मौका दिया जाए तो वे पुरुषों से बेहतर साबित हो सकती हैं।

 स्पेस में जाने वाली महिला विज्ञानियों ने यह साबित कर दिया है।

 भारतीय मूल की वैज्ञानिक सुनीता विलियम्स ने स्पेस में जाकर और अंतर्राष्ट्रीय स्पेस स्टेशन पर जाकर यह दर्शा दिया है कि महिलाएं कठिन हालात का मुकाबला करने में पीछे नहीं हैं।

शांति स्वरूप भटनागर पुरस्कार जीतने वाली न्यूरोसाइंटिस्ट डॉक्टर विदिता वैद्य कहती हैं कि किसी भी साइंस कॉन्फ्रेंस में जाएं तो आपको मंच पर महिला वैज्ञानिक कम ही दिखती है।

 एक बड़ी सच्चाई यह है कि काबिल भारतीय महिला वैज्ञानिकों से हमारे ही देश के लोग परिचित ही नहीं हैं।

 अगर हम चाहते हैं कि लड़कियां विज्ञान को करिअर बनाएं तो हमें उनके सामने ऐसे इंडियन रोल मॉडल रखने होंगे, जिन्होंने इसी परिवेश में रहकर वैज्ञानिक बनने का सफर तय किया हो।

सौजन्य- दैनिक ट्रिब्यून।

