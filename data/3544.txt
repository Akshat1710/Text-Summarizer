नकल की नर्सरी (दैनिक जागरण)।

एक ओर प्रदेश के युवा अपनी प्रतिभा का लोहा देश-विदेश में मनवा रहे हैं।

 दूसरी ओर कुछ युवाओं की करतूत ने हरियाणा के चेहरे पर बदनामी का दाग लगा दिया है।

 बिना अतिरिक्त परिश्रम के सब पा लेने की ललक और जिंदगी को शॉर्टकट से चलाने के प्रयास में कुछ युवाओं ने नकल को संगठित अपराध का दर्जा दे दिया है।

 बिहार, मध्यप्रदेश और मुंबई के बाद अब उत्तरप्रदेश में प्रदेश के युवा प्रतियोगी परीक्षा में सामूहिक नकल के प्रयास में कानून के शिकंजे में आ चुके हैं।

 इसके अलावा हरियाणा पुलिस भी एआइपीएमटी, एचटेट और अब क्लर्क भर्ती परीक्षा में गड़बड़ी का पर्दाफाश कर चुकी है।

 एक जैसा गिरोह और लगभग वही तकनीक से यह युवा करोड़ों के वारे-न्यारे कर जाते हैं।

 पुलिस हर बार प्यादे से लेकर सरगना को दबोचने का दावा करती है लेकिन कुछ माह बाद अगली परीक्षा में फिर वही कहानी दोहराई जाती है।

 ..तो क्या सच में असली सरगना पुलिस के हाथ नहीं चढ़ पाया है।

 यह सरगना किस तरह नए व तेज-तर्रार युवाओं को अपने नेटवर्क में शामिल कर रहा है।

 यह कुछ सवाल हैं जिनका जवाब तेजी से ढूंढने की आवश्यकता है।

 पुलिस जिन लोगों को सरगना बता पकड़ने का दावा करती है, कहीं वह उस इस पूरे खेल की बिसात पर मामूली प्यादे ही तो नहीं।

नकल के इस गोरखधंधे पर नकेल से पूर्व इसकी जड़ों को समझना होगा और वहीं प्रहार करना होगा।

 अन्यथा नकल माफिया का मकड़जाल बड़ी तेजी से पूरी व्यवस्था को अपनी चपेट में ले सकता है।

 एक बात साफ है कि अभी भी हम सामाजिक तौर पर नकल को एक अपराध नहीं मान पाए हैं।

 स्कूली परीक्षाओं में जिस तरह सामूहिक नकल दिखती है, उससे नकल की कुरीति को बल मिल रहा है।

 इस मानसिक स्थिति का फायदा यह संगठित गिरोह उठाता है और तरह-तरह के सब्जबाग दिखा होनहार युवाओं को चक्रव्यूह में फांस ले जाता है।

 आवश्यकता है कि परीक्षा की पवित्रता बनाए रखने के लिए सबसे निचले सिरे से शुरुआत हो।

 स्कूली स्तर पर नकल रहित परीक्षा का माहौल बनाकर यह शुरुआत की जा सकती है।

 इसमें पंचायतों को आगे आकर लड़ना होगा।

 असली सरगना तक पहुंचना भी चुनौती से कम नहीं है।

 सरकार को कड़ी कार्रवाई करते हुए दिखना भी होगा।

 स्थानीय संपादकीय : हरियाणा , सौजन्य- दैनिक जागरण।

