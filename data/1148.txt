विराट आंदोलन ही रोक सकता है खर्चीली शादियां (दैनिक भास्कर)।

किसी भी विवाह-संस्कार, शादी, निकाह, आनंद कारज या वेडिंग में जरूरी खर्च कितना होता है।

 मुश्किल से हजार रुपए।

 हवन में कितने की सामग्री, कितने का घी और कितने की समिधा आएगी।

 निकाह, आनंद कारज और वेडिंग-सेरेमनी में तो इतना खर्च भी नहीं है।

 सिर्फ आयतें, गुरुवाणी या वर्सेस पढ़ी जानी होती हैं।

 यदि ये संस्कार न हो तो क्या किसी हिंदू, मुसलमान या सिख की शादी हो सकती है।

 नहीं हो सकती।

 हां, अदालती शादी हो सकती है लेकिन, उसका खर्च तो और भी कम है।

 कहने का मतलब यह कि असली शादी पर इतना कम खर्च होता है कि गरीबी की रेखा के नीचे रहने वाले लोग भी बिना किसी खास तैयारी के, शादियां आयोजित कर सकते हैं।

, लेकिन जिन कामों के बिना भी शादियां आराम से हो सकती हैं, उन पर लाखों, करोड़ों, अरबों रुपए खर्च होते हैं।

 कौन-से हैं, वे काम।

 जरा शुरू करें निमंत्रण-पत्रों से।

 आजकल जो निमंत्रण-भेजे जाते हैं, वे इतने मंहगे होते हैं कि एक ही निमंत्रण के पैसों से एक शादी को निपटाया जा सकता है।

 एक-एक निमंत्रण-पत्र एक-एक लाख रुपए तक का होता है।

 निमंत्रणों के साथ चांदी के गिलास, चांदी में जड़ी वर-वधू की तस्वीरें, सोने की अंगूठी और कई देसी-विदेशी कीमती तोहफे भेजे जाते हैं।

 खुद निमंत्रण कई सौ रुपए तक का होता है, जबकि शादी की सीधी-सादी पत्रिका की कीमत पांच-दस रुपए से ज्यादा क्यों होनी चाहिए।

 एक पृष्ठ की वह पत्रिका पढ़कर क्या लोग आपके यहां शादी में नहीं आएंगे।

 इसी प्रकार शादी का आयोजन कहां होता है, इसे भी अपनी प्रतिष्ठा का सवाल बना लिया जाता है।

 धनी लोग या तो कोई पांच-सितारा होटल चुनते हैं या उनसे भी ज्यादा लक-दक ‘वेडिंग होम्स’ चुनते हैं।

 कई लोग अपने मेहमानों को जहाजों में भरकर विदेश ले जाते हैं।

 इन मेहमानों के भोजन और मनोरंजन पर प्रति व्यक्ति कई सौ या हजारों रुपए खर्च करने होते हैं।

 जो लोग कम खर्चीली जगह चुनते हैं, उनके यहां भी खाने-पीने का इतना तगड़ा इंतजाम होता है कि कोई मेहमान यदि हर चीज खाने नहीं, सिर्फ चखने भर की हिम्मत कर ले तो भी उसे अस्पताल पहुंचाना पड़ेगा।

 लगभग हर शादी में खाना बर्बाद होता है।

, आजकल शादियों के आयोजनों और प्रीति-भोजों का नया उद्योग भारत में शुरू हो गया है।

 जो लोग करोड़ों-अरबों रुपए लगाकर यह धंधा करते हैं, वे चाहते हैं कि शादियों में लोग एक-दूसरे से होड़ लगाएं।

 मेहमानों को उत्तम भोजन कराना तो अच्छी बात है लेकिन, सजावट, बैंड-बाजे, बारात, नाच-गाने पर आजकल अंधाधुंध खर्च होता है।

 छोटे-छोटे शहरों की शादियों में मुंबई, दिल्ली और लंदन तक से नाचने और गाने वाले बुलवाए जाते हैं।

 ऊपर बताए सभी कामों की नकल करने में लोग एक-दूसरे से आगे निकलने की कोशिश करते हैं।

 इसका नतीजा क्या होता है।

 पहला तो यह है कि यह भ्रष्टाचार को जन्म देता है।

 भारत में लोग कितने ही कम-खर्च हों लेकिन वे जन्म, मरण और परण के लिए जिंदगी भर पैसा बचाते रहते हैं।

 आजकल पुत्र-जन्म और मृत्युभोज पर पैसा बहाने की प्रथा तो क्षीण पड़ गई है लेकिन परण यानी शादी के लिए आप कितना भी बचाइए, वह कम ही पड़ता है।

 नतीजा क्या होता है।

 शादी के खर्च के लिए जो जिस धंधे में होता है, उसमें येन-केन-प्रकारेण पैसा कमाना चाहता है।

 मैंने कई परिवारों को शादी के कारण जिंदगीभर के लिए कर्ज के बोझ के नीचे दबते हुए देखा है।

 कई नव-विवाहितों के दाम्पत्य-जीवन की शुरुआत इसी कर्ज की पीड़ा से होती है।

 शादियों के अंधाधुंध खर्च का जहर भारत में सबसे ज्यादा लड़की वालों को पीना पड़ता है।

 दहेज की मांग भी बेशर्मी से इसीलिए होती है।

 यह लेन-देन गैर कानूनी है।

 इसका एक समाधान तो जम्मू-कश्मीर की मुख्यमंत्री महबूबा मुफ्ती ने किया है।

 उनके शासन ने यह राजाज्ञा जारी की है कि किसी शादी में 500 से ज्यादा मेहमान न हों।

 शादी के कार्डों के साथ कोई तोहफे न भेजे जाएं।

 प्रीति-भोज में सात शाकाहारी और सात मासांहारी व्यंजनों से ज्यादा न परोसे जाएं।

 बैंड-बाजे, पटाखेबाजी, लाउडस्पीकर आदि पर भी रोक लगेगी।

 यदि देश के सभी मुख्यमंत्री ऐसा ही कर दें तो सारे भारत को बहुत लाभ होगा।

, इसका दूसरा समाधान अब संसद में आने वाला है।

 सांसद रनजीत रंजन ने विधेयक पेश किया है, जिसमें प्रावधान किया गया है कि किसी भी शादी में पांच लाख रुपए से ज्यादा खर्च न किया जाए।

 अतिथियों और प्रीति-भोज में परोसे जाने वाले व्यंजनों की संख्या भी तय की जाए।

 यदि राज्य सरकारें इस तरह के कानून बनवा सकें तो यह कहीं बेहतर होगा लेकिन, इस तरह के कानून वे यदि विधानसभा और संसद में पास करवाना चाहेंगे तो शायद उन्हें निराशा ही हाथ लगे, क्योंकि धन्ना-सेठों के अलावा शादियों में सबसे ज्यादा पैसा हमारे नेतागण ही बहाते हैं।

 उनके यहां हजारों लोग शादियों में आएं, यह स्वाभाविक है लेकिन, उनके यहां शादियां वैसी क्यों नहीं हो सकतीं, जैसी जन-सभाएं या जनता दरबार होते हैं।

 हमारे पूर्व उपराष्ट्रपति बासप्पा दानप्पा जत्ती ने 1976 में मुझे बताया था कि उनके बेटे की शादी में उनके हजारों कार्यकर्ताओं ने भाग लिया लेकिन, उन्हें सिर्फ शरबत का एक गिलास ही पिलाया गया।

 मैंने अपने बेटे की शादी डेढ़ साल पहले की।

 न कार्ड बांटे, न बारात निकाली, न विशाल प्रीति-भोज दिया, न कोई बैंड-बाजा बजवाया।

 किसी ने मेरा क्या बिगाड़ लिया।

 दहेज लेने का तो प्रश्न ही नहीं उठता।

 यदि सभी लोग इसी परम्परा को आगे बढ़ाएं तो कानून सख्ती की जरूरत ही नहीं पड़ेगी।

 जो लोग अंधाधुंध खर्च करेंगे, उनसे सरकार निपटेगी इस सामाजिक मामले में कानून की भूमिका सीमित ही हो सकती है, क्योंकि आयकर कानून के बावजूद देश में अपार कालाधन जैसे दनदना रहा है, वैसे ही लोग शादियों के इस कानून का भी तोड़ निकाल लेंगे।

, लेकिन देश की सामाजिक-सांस्कृतिक संस्थाएं इस संबंध में विराट जन-आंदोलन खड़े कर दें, तो देश के संपन्न लोग और नेतागण ही सादगी के उदाहरण बन जाएंगे।

 उन शादियों का बहिष्कार किया जाए, जिनमें दहेज लिया और दिया जाता है।

 कार्ड के साथ आए तोहफों को लौटा दिया जाए।

 पांच-सितारा होटलों की शादियों में चाहें तो जाएं लेकिन वहां भोजन न करें।

 अंधाधुंध खर्च वाली शादियों को अनुचित बताते हुए संबंधित लोगों को पत्र जरूर लिखें और उनसे सादगी का प्रेमाग्रह भी करें।

(ये लेखक के अपने विचार हैं।

)।

वेदप्रताप वैदिक।

भारतीय विदेश नीति परिषद के अध्यक्ष।

.@., – वेदप्रताप वैदिक।

सौजन्य- दैनिक भास्कर।

