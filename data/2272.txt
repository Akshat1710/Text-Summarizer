कम पूंजीगत खर्च और अप्रत्यक्ष करों पर बढ़ती निर्भरता से चिंता (बिजनेस स्टैंडर्ड)।

वित्त मंत्री अरुण जेटली अगले सप्ताह अपना चौथा आम बजट पेश करेंगे।

 अब तक वित्त मंत्री के प्रदर्शन का आकलन करने और आगामी बजट में वह क्या कर सकते हैं इसे समझने के लिए यह देखना भी एक जरिया है कि बीते तीन बजट में उन्होंने क्या किया है।

 इससे जो तस्वीर निकलती है वह काफी रोचक और जानकारीपरक है।

 राजकोषीय सुदृढ़ीकरण के मोर्चे पर जेटली का प्रदर्शन सराहनीय रहा है।

 राजकोषीय जिम्मेदारियों से संबंधित दबाव होने के बावजूद उन्होंने लगातार तीन बजट में सरकार के राजकोषीय घाटे को कम किया।

 वर्ष 2014-15 में जहां यह सकल घरेलू उत्पाद के 4.1 फीसदी के बराबर था, वहीं वर्ष 2015-16 में 3.9 फीसदी रहा और चालू वर्ष में इसके 3.5 फीसदी तक पहुंच जाने की पूरी उम्मीद जताई जा रही है।

 यह दलील दी जा सकती है कि वित्त मंत्री की इस उपलब्धि में कुछ खास नहीं है क्योंकि उन्होंने राजकोषीय घाटे में चरणबद्घ कमी के अपने पूर्ववर्ती वित्त मंत्री के उस सिलसिले को जारी रखा है जो वर्ष 2012-13 में शुरू हुआ था।

आर्थिक सुधार के बाद के दौर में कभी केंद्रीय बजट में राजकोषीय घाटे के लक्ष्य में यूं लगातार पांच साल तक सिलसिलेवार सुधार देखने को नहीं मिला था।

 जेटली जब अपना अगला बजट पेश करेंगे तब यह पता चलेगा कि राजकोषीय घाटे में कमी का यह दौर थमता है या लगातार छठे साल भी जारी रहता है।

 जेटली के राजकोषीय सुदृढ़ीकरण के प्रयास को इस दृष्टिï से देखा जाना चाहिए कि वह संबंधित आंकड़ों को हासिल करने की योजना किस प्रकार बनाते हैं।

 कराधान के मोर्चे पर वित्त मंत्री ने जीडीपी में इसकी हिस्सेदारी को वर्ष 2014-15 के 10 फीसदी से भी कम के स्तर से बढ़ाकर 11 फीसदी करके उल्लेखनीय उपलब्धि हासिल की है।

 इस अवधि में सरकार के कुल व्यय पर भी लगाम लगाए रखने में मदद मिली।

 परंतु अगर उनके कराधान के प्रयासों पर करीबी नजर डाली जाए तो एक रोचक रुझान नजर आता है।

 जेटली के कार्यकाल में तीन सालों के दौरान निगमित कर संग्रह में कमी आई है जबकि व्यक्तिगत आय कर में इजाफा हुआ है।

 इसके लिए कई वजहों को उत्तरदायी ठहराया जा सकता है।

, जेटली ने अपने तीन बजटों में कंपनियों और व्यक्तियों सभी को कर रियायत दी लेकिन कर संग्रह में कमी शायद इसलिए आई क्योंकि कारोबारी घरानों का मुनाफा कमजोर रहा वरना तस्वीर अलग हो सकती थी।

 व्यक्तिगत आयकर की बात करें तो यहां अनुपात में सुधार दायरा बढऩे के कारण भी हो सकता है क्योंकि कर दायरे में आने वाले लोगों की संख्या बढ़ गई।

लेकिन इससे एक आम निष्कर्ष निकलता है: जेटली के कर संबंधी प्रयासों में प्रत्यक्ष कर के बजाय अप्रत्यक्ष कर पर अधिक जोर रहा।

 सीमा शुल्क को छोड़ दिया जाए तो बीते तीन सालों में उत्पाद कर और सेवा कर में लगातार इजाफा हुआ है।

 इस बात को भी समझा जा सकता है क्योंकि जेटली ने सेवा कर में इजाफा किया और पेट्रोलियम पदार्थों पर उत्पाद शुल्क में भी बढ़ोतरी की गई।

 परंतु इसका प्रभाव एक अन्य क्षेत्र पर भी पड़ा।

 बीते ढाई दशक में प्रत्यक्ष और अप्रत्यक्ष कर में असंतुलन काफी हद तक दूर हुआ क्योंकि दोनों क्षेत्रों की हिस्सेदारी कमोबेश एक समान रही।

 लेकिन जीडीपी के प्रतिशत के रूप में अप्रत्यक्ष कर में इजाफे का रुझान प्रत्यक्ष कर की तुलना में तेजी से हुआ है और इस पर नजर रखने की आवश्यकता है।

, व्यय के मोर्चे पर देखा जाए तो जेटली ने सब्सिडी कम करने में अहम सफलता हासिल की है।

 अब वह जीडीपी के दो फीसदी से अधिक से घटकर 1.65 फीसदी रह गई है।

 यकीनन अंतरराष्ट्रीय बाजार में कच्चे तेल की कमजोर कीमतों और अधिक किफायती सब्सिडी हस्तांतरण व्यवस्था ने उनकी मदद की है लेकिन कुलमिलाकर सब्सिडी कम करने का श्रेय उनको दिया जाना चाहिए।

, लेकिन जहां तक सरकार के व्यय की बात है तो उसके विस्तार में जाने पर कुछ और तस्वीर नजर आती है।

 सार्वजनिक निवेश में लगातार इजाफा करने के बावजूद सरकार का पूंजीगत व्यय जीडीपी के अनुपात में धीमी गति से बढ़ा है।

 मौजूदा वर्ष में अवश्य पूंजीगत व्यय जीडीपी की तुलना में 1.63 फीसदी घटेगा जबकि वर्ष 2015-16 में यह 1.75 फीसदी की दर से बढ़ा था।

 इस रुझान में सुधार की आवश्यकता है।

, रक्षा व्यय में ऐसे वक्त में कमी आई है जबकि सरकार को सशस्त्र बलों को और अधिक मजबूत बनाने की आवश्यकता है।

 जीडीपी के प्रतिशत के रूप में रक्षा व्यय वर्ष 2010-11 से ही लगातार घट रहा है।

 जेटली द्वारा पेश किए गए पिछले तीन बजट में भी यह नकारात्मक रुझान लगातार जारी रहा है।

 क्या जेटली आगामी बजट के दौरान रक्षा क्षेत्र में और पूंजीगत व्यय के क्षेत्र में सरकारी व्यय के मौजूदा रुझान को बदल पाने में कामयाब हो सकेंगे।

 इससे भी अहम सवाल यह है कि क्या वह ऐसा बिना राजकोषीय सुदृढ़ीकरण से कोई समझौता किए कर सकेंगे।

 इन सवालों के उत्तर पाने के लिए हमें आगामी 1 फरवरी तक प्रतीक्षा करनी होगी।

, – ए के भट्टाचार्य।

सौजन्य – बिजनेस स्टैंडर्ड।

