चुनाव सुधार का सपना (दैनिक जागरण : Editorial)।

19वीं शताब्दी के प्रमुख ब्रिटिश दार्शनिक और राजनीतिक अर्थशास्त्री जॉन स्टुअर्ट मिल उदारता और आजादी के प्रबल समर्थक थे।

 एक बार उन्होंने आजादी पसंद लोगों से कहा था, ‘सबसे लोकप्रिय प्रतिनिधि व्यवस्था किस काम की, अगर मतदाता विधायिका के लिए सबसे अच्छा सदस्य न चुनें बल्कि उन्हें चुनें जो सबसे अधिक खर्च करे।

 अगर सदस्य धन से खरीदे जा सकते हैं तो प्रतिनिधित्व वाली विधायिका अच्छा काम किस तरह कर सकती है।

’ मिल ने जो चेतावनी दी थी, भारत में भी वही मुद्दे उभर रहे हैं।

 अपने यहां चुनाव प्रक्रिया में प्रमुख तौर पर दो चिंताएं हैं-पहली, चुनाव में धन बल की डरावनी हालत और दूसरी, पार्टियों और उम्मीदवारों द्वारा आदर्श आचार संहिता का खुला उल्लंघन।

 दोनों मुद्दे एक दूसरे से जुड़े हुए हैं, क्योंकि दोनों के लिए काले धन का इस्तेमाल किया जाता है।

 इसको रोकने के उपाय न्यूनतम हैं और आदर्श आचार संहिता का उल्लंघन खतरनाक स्थिति तक पहुंच गया है।

 आचार संहिता पर न टिके रहने की अधिकतर समस्या सत्ता के भूखे उम्मीदवार उतारने पर उतारू राजनीतिक दलों की ओर से आती है।

 कुछ मामलों में निर्वाचन आयोग के पास अधिकारों की कमी है, जिसने देश में चुनाव प्रक्रिया के संकट को बढ़ा दिया है।

, चुनाव के दौरान काले धन का उपयोग शायद आज का सबसे महत्वपूर्ण मुद्दा है।

 यह चुनाव प्रक्रिया को सबसे अधिक नुकसान पहुंचाता है।

 उच्चतम न्यायालय की तीखी टिप्पणियों वाली चेतावनियों के बावजूद विधायिका चुनाव सुधारों, खास तौर से पार्टियों और उम्मीदवारों की फंडिंग और निर्वाचन आयोग के कामकाज पर नई दृष्टि डालने की जरूरत से बेफिक्र लगती है।

 उम्मीदवारों और पार्टियों को दंडित करने के जरूरी अधिकार निर्वाचन आयोग के पास हों, इसकी लंबी समय से मांग की जा रही है।

 इनमें आदर्श आचार संहिता के उल्लंघन के लिए राजनीतिक दलों का पंजीकरण रद करने की मांग भी है।

 आचार संहिता के उल्लंघन पर बिल्कुल ‘जीरो टॉलरेंस’ वाली स्थिति ही देश में स्वच्छ, जोशीले और मजबूत लोकतंत्र का मार्ग खोल सकती है।

 इसके अलावा अदालत की अवमानना जैसे अधिकार निर्वाचन आयोग को भी देने पर विचार की जरूरत है।

 निर्वाचन आयोग के सदस्यों की पारदर्शी और समावेशी नियुक्ति से संबंधित मुद्दों को निपटाने के बाद आयोग को सभी अधिकार दिए जाने चाहिए।

, पहली प्रमुख चिंता चुनावों के दौरान भ्रष्टाचार और बिना खाता-बही वाले धन का उपयोग है।

 सीबीआइ ने हवाला कांड की जांच की थी और खुलासा किया था कि किस तरह हर पार्टी के पदाधिकारी संदिग्ध स्नोतों से बिना खाता-बही वाला और अवैध हवाला धन प्राप्त करते हैं।

 यह बात तो आम तौर पर मानी जाती है कि राजनीतिक दलों के उम्मीदवार संदिग्ध स्नोतों से प्राप्त धन का उपयोग करते हैं।

 इस तरह के धन का उपयोग न सिर्फ लोगों की इच्छाओं को प्रभावित करता है, बल्कि उम्मीदवारों और पार्टियों के बीच समान अवसर के संतुलन को भी बिगाड़ता है।

 स्वतंत्र और निष्पक्ष चुनाव के लिए समान अवसर बहुत ही महत्वपूर्ण चीज है।

 समान अवसर होने पर आम नागरिक चुनावों में भागीदारी कर सकते हैं- चाहे वे धनवान हों या वित्तीय रूप से कमजोर।

 वोट अगर खरीदे जा सकते हैं या उनका मोल-तोल किया जा सकता है तो उम्मीदवारों का चयन इस आधार पर होता लगता है कि किसके पास कितनी धन संपत्ति है।

 इस देश को बनाने वाले हमारे नेताओं का यह आदर्श तो निश्चित तौर पर नहीं ही रहा होगा।

 बिहार में हो रहे विधानसभा चुनाव पर ही हम नजर डालें तो करोड़पतियों, अकूत संपत्ति वाले ऐसे उम्मीदवारों की बढ़ती संख्या पा सकते हैं जो धन खर्च करने के मामले में अपनी क्षमता से दूसरों को बिल्कुल किनारे कर दें।

 एडीआर की हाल में जारी रिपोर्ट के अनुसार यहां पहले चरण के उम्मीदवारों की औसत संपत्ति एक करोड़ से अधिक है।

 583 में से 25 फीसद उम्मीदवार करोड़पति हैं।

 इसके अनुसार काफी सारे ऐसे उम्मीदवार हैं जिन पर एक करोड़ या उससे अधिक बकाया है।

 यह और भी चिंता की बात है कि इनमें से 37 फीसद उम्मीदवारों ने अनिवार्य पैन विवरण नहीं दिए हैं।

 न सिर्फ हमारी चुनाव प्रक्रिया, बल्कि संवैधानिक लोकतंत्र की समृद्धि के लिए वित्तीय पारदर्शिता और उत्तरदायित्व प्रमुख चीज है।

, खबर है कि आयकर विभाग ने भी निर्वाचन आयोग को सूचना दी है कि बिहार में चुनावों के दौरान उसने बिना हिसाब-किताब वाले 19 करोड़ रुपये बरामद किए हैं।

 इस साल सितंबर में एक टीवी चैनल के स्टिंग ऑपरेशन के बाद हवाला के जरिये भेजे जा रहे धन की बरामदगी की गई।

 जहानाबाद पुलिस ने पूर्व मुख्यमंत्री के सबसे छोटे बेटे को उस समय गिरफ्तार किया जब उनकी कार में कथित तौर पर 4.65 लाख रुपये नगद पाए गए।

 ये घटनाएं साफ तौर पर बताती हैं कि चुनावों में धन बल पर रोक लगाने की सख्त जरूरत है।

 वोटरों की इच्छाओं को प्रभावित करने वाले अवैध धन का उपयोग आदर्श आचार संहिता का सबसे बड़ा उल्लंघन है और इसे जनप्रतिनिधित्व कानून, 1951 के अंतर्गत भी अवैध ठहराया गया है।

 सिर्फ काले धन के उपयोग तक मामला सीमित नहीं है।

 उम्मीदवार और पार्टियां जिस तरह की भाषा का उपयोग कर रही हैं, वह भी सोचने की बात है।

 ‘चारा चोर’ या ‘नरभक्षी’ जैसे शब्दों का उपयोग गिरते स्तर और प्रत्यक्ष व्यक्तिगत आक्रमणों में गिरावट का संकेत है।

 बिहार ही क्यों, हाल में दिल्ली विश्वविद्यालय छात्र संघ चुनाव में भी लिंगदोह कमेटी के नियमों का कथित रूप से जिस तरह उल्लंघन किया गया उस पर भी सोचने की जरूरत है।

 आदर्श आचार संहिता का उल्लंघन इन दिनों आम बात है, लेकिन न तो उम्मीदवारों और न पार्टियों या उनसे संबद्ध संगठनों को दंडित किया जा रहा है।

, निर्वाचन आयोग को चुनाव को लेकर कई अधिकार दिए गए हैं।

 लेकिन सबसे महत्वपूर्ण सवाल यह है कि क्या उसके पास चुनावों के दौरान धन बल के उपयोग से निपटने के पर्याप्त अधिकार हैं।

 हालांकि लगता तो है कि आयोग को काफी सारे अधिकार दिए गए हैं, लेकिन प्रत्यक्ष संवैधानिक उल्लंघन के कुछ अपवाद जैसे मामलों के अलावा उसके पास राजनीतिक दलों का पंजीकरण रद करने का अधिकार नहीं है।

1निर्वाचन आयुक्तों को चुनने की पूरी प्रक्रिया पहले भी विवाद में रही है।

 इसे पारदर्शी और जवाबदेही भरा बनाने की जरूरत है।

 निर्वाचन आयोग को जिस तरह संवैधानिक दर्जा मिला हुआ है उसे देखते हुए मुख्य निर्वाचन आयुक्त और अन्य आयुक्तों की नियुक्ति का अधिकार सिर्फ सत्ता तंत्र को नहीं दिया जा सकता।

 नियुक्ति की इस प्रक्रिया को पारदर्शी बना दिया जाए, उसके बाद आयोग के अधिकार बढ़ाना अगला तार्किक कदम होगा।

 अपने देश में लोकतांत्रिक प्रक्रिया को किसी भी कीमत पर धन बल की मर्जी पर नहीं छोड़ा जा सकता।

 हमें निर्वाचन आयोग के अधिकारों और जवाबदेही पर फिर से विचार करने की जरूरत है।

, सौजन्य:- दैनिक जागरण ,31.10.2015, जसबीर सिंह ( वरिष्ठ आइपीएस अधिकारी हैं और काले धन पर उनकी याचिका पर सुप्रीम कोर्ट में सुनवाई हो रही है।

 ये उनके निजी विचार हैं)।

