शादीशुदा बेटियों की भूमिका पर बदलती सोच (हिन्दुस्तान)।

गुजारा भत्ता कहने से यही तस्वीर उभरती है कि कोई पीड़िता महिला, जो अपने पति से अलग हो रही हो, वह न्यायालय के आदेश के सहारे उससे हर माह कुछ रकम हासिल करे।

 लेकिन लगता है कि अब इसकी परिभाषा बदल रही है।

 बदलाव का यह रुझान पंजाब और हरियाणा हाईकोर्ट के एक ताजा फैसले में दिखता है, जो एक बुजुर्ग मां द्वारा अपनी तीन बेटियों से गुजारा भत्ता की मांग के सिलसिले में आया है।

 कोर्ट ने तीनों बेटियों को एक तय रकम अपनी मां को देने के लिए सख्त निर्देश दिए हैं।

, महिला के एकमात्र पुत्र की मौत हो चुकी है।

 बुजुर्ग मां ने अपनी तीनों बेटियों से प्रतिमाह गुजरा भत्ता देने की मांग को लेकर मानसा के एसडीएम के समक्ष याचिका दायर की थी।

 इस पर एसडीएम ने बड़ी बेटी को हर महीने 1,500 रुपये और दोनों छोटी बेटियों को हर महीने एक-एक हजार रुपये गुजारा भत्ता देने के निर्देश दिए थे।

 इसके जवाब में तीनों बेटियों ने हाईकोर्ट में याचिका दायर कर कहा कि मां के पास आय के अन्य साधन हैं।

 हाईकोर्ट के जस्टिस राजन गुप्ता ने उनकी अपील खारिज कर दी और एसडीएम के आदेशों को सही करार दिया।

, फैसला इसलिए महत्वपूर्ण है कि यह विवाह के बाद बेटियों और माता-पिता के रिश्ते को नए सिरे से परिभाषित करता है।

 हमारे समाज में यह अनकहा सच है कि बिदाई के बाद बेटियां ‘पराई’ मानी जाती हैं और वह भी इस स्थिति को आत्मसात कर लेती हैं।

 कानूनी प्रावधान के बावजूद माता-पिता भी उन्हें अपनी संपत्ति में हिस्सेदार नहीं बनाते और वे भी ‘भावनात्मक संबंधों’ को बनाए रखने के लिए आमतौर पर न इसके लिए दावा करती हैं और न ही माता-पिता के प्रति कोई जिम्मेदारी महसूस करती हैं।

 पंजाब और हरियाणा हाईकोर्ट के इस फैसले ने जयपुर हाईकोर्ट के कुछ साल पुराने एक अन्य फैसले की याद ताजा की है, जिसमें बुजुर्ग पिता सीताराम आत्माराम देशपांडे की देखभाल के लिए सभी बेटे और बेटियों को बराबर की जिम्मेदारी सौंपी थी।

 वरिष्ठ नागरिकों के संरक्षण व कल्याण के लिए बने कानून के तहत आम तौर पर बेटों को ही जिम्मेदार ठहराया जाता था, लेकिन अब हालात बदलने लगे हैं।

, यहां हम मुंबई हाईकोर्ट के एक अन्य फैसले को देखें, जो बताता है कि अदालतें खुद बेटियों के अधिकार क्षेत्र को विस्तृत करने के प्रति भी अब गंभीर हैं।

 मुंबई की उच्च अदालत ने एक केस की सुनवाई के दौरान कहा कि शादी हो जाने के बाद भी बेटी की भूमिका बदल नहीं जाती है।

 न्यायाधीश निशिता म्हात्रे ने कहा कि ‘इस जमाने में यह स्वीकार करना असंभव है कि विवाह के बाद लड़की उस परिवार से संबंध तोड़ लेती है, जहां वह पैदा हुई है और परिवार में सदस्यों को तंगहाली मेें छोड़ देती है।

’ यह मामला पुणे के मेधा पार्के का था, जिन्होंने अपने पिता के समय पूर्व सेवा-निवृत्ति पर उनकी जगह नौकरी के लिए आवेदन किया था और तीन साल बाद उन्हें नौकरी मिल भी गई।

 लेकिन बाद में उनकी शादी हो गई।

 शादी के बाद वह नौकरी से हटा दी गईं।

 इसका आधार 1994 में महाराष्ट्र सरकार द्वारा बनाए गए नियम को बताया गया, जिसके तहत माता-पिता की समय पूर्व सेवा-निवृत्ति पर केवल अविवाहित लड़की को नौकरी मिल सकती है।

 कोर्ट ने सरकार के इस नियम की भी आलोचना की थी।

, अगर हम पंजाब और हरियाणा हाईकोर्ट के फैसले की तरफ लौटें, तो यह देख सकते हैं कि किसी भी प्रकार का गुजारा भत्ता चाहे वह पत्नी के लिए हो या बुजुर्ग माता-पिता के लिए, इस बात का द्योतक है कि मांग करने वाला निर्भर है और यह उसकी मजबूरी है।

, आदर्श स्थिति यही मानी जानी चाहिए कि किसी को गुजारा के लिए किसी से कुछ मांगना न पड़े, बल्कि वह स्वयं सक्षम हो और राज-समाज में भी पुख्ता इंतजाम हो।

 लेकिन ढलती उम्र में फिर भी सहारे की जरूरत होती है।

 किसी भी देश और समाज के लिए आधुनिक व सभ्य होने का एक अच्छा पैमाना यह हो सकता है कि वह देश या समाज अपने निर्भर और अशक्त लोगों के लिए क्या व्यवस्था बनाता है।

 नीतियों में ही पहले यह तय करना होगा कि हर व्यक्ति के नागरिक अधिकार की गारंटी हो, इसके लिए पुख्ता कानून बने और उसे पूरी तरह लागू करने के लिए पर्याप्त प्रावधान हो।

 साथ ही समाज में वह चेतना हो कि वह बदलाव को आसानी से अपना सके।

(ये लेखिका के अपने विचार हैं), – अंजलि सिन्हा, सामाजिक कार्यकर्ता।

सौजन्य- हिन्दुस्तान।

