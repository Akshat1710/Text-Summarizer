संपादकीय : सपा ने मारी अपने पांव पर कुल्हाड़ी (नई दुनिया)।

महीनों से फूट की शिकार समाजवादी पार्टी अब टूट की कगार पर है।

 बेटे और भाई के झगड़े को लेकर ऊहापोह में रहे पार्टी प्रमुख मुलायम सिंह यादव आखिरकार भाई शिवपाल सिंह के पक्ष में झुके।

 मुख्यमंत्री अखिलेश यादव और चचेरे भाई रामगोपाल यादव को पार्टी से निकालने का एलान किया।

 इससे विधानसभा चुनाव से ठीक पहले उत्तर प्रदेश सरकार की स्थिति को लेकर भी अनिश्चय खड़ा हुआ है।

 क्या अब चुनाव तक अखिलेश कार्यवाहक मुख्यमंत्री रह पाएंगे।

 बहरहाल, कुल संदर्भ में यह छोटा सवाल है।

 दांव पर कहीं ज्यादा बड़े प्रश्न हैं।

 हालिया विवाद टिकट बंटवारे को लेकर भड़का।

 चूंकि इसमें भी मुलायम का रुख शिवपाल के पक्ष में रहा, तो अखिलेश भी दांव बढ़ाते गए।

 मुलायम ने 403 विधानसभा सीटों में से 325 के लिए प्रत्याशियों का एलान किया।

 इसमें अखिलेश समर्थकों की उपेक्षा हुई।

 तो उन्होंने 235 उम्मीदवारों की अपनी सूची जारी कर दी।

 उसके बाद शिवपाल यादव ने 68 प्रत्याशियों की एक और लिस्ट जारी की।

 मुलायम अभी इस विवाद को सुलझाने में लगे थे कि बतौर पार्टी महासचिव रामगोपाल यादव ने एक जनवरी को पार्टी का आपात अधिवेशन बुलाने की घोषणा कर दी।

 इससे अटकलें उठीं कि अखिलेश-रामगोपाल गुट पार्टी के विभाजन की तैयारी में है।

 मगर उससे पहले ही मुलायम सिंह ने अपना हथौड़ा चला दिया।

, तो ठोस सूरत ये है कि सपा अपने पांव पर कुल्हाड़ी मार चुकी है।

 अब वह अगले चुनाव में सत्ता के प्रमुख दावेदारों में नहीं है।

 बेशक इससे राज्य में नए सियासी समीकरण उभरेंगे।

 यह अटकल का विषय है कि अखिलेश इस हद तक क्यों गए।

 यह सर्वविदित है कि सपा में संगठन और संसाधनों की डोर वर्षों से शिवपाल सिंह के हाथ में रही है।

 पार्टी पर उनकी पकड़ है।

 संभवत: इसीलिए शिवपाल और उनके वफादार नेताओं की अनदेखी मुलायम को अपने माफिक नहीं लगती थी।

 मगर अखिलेश संभवत: अपना अलग आधार बनाना चाहते हैं।

 वे अपनी दीर्घकालिक राजनीतिक पूंजी बनाना चाहते हैं, जो जातिगत पहचान से जकड़ी ना हो तथा नई पीढ़ी को लुभावनी लगे।

 इसलिए उनका जोर अगले विधानसभा चुनाव में अपने वफादार तथा बेदाग चेहरों को टिकट देने पर रहा है।

 वे विकासपरक एजेंडे को पेश कर अपनी अलग छवि गढ़ना चाहते हैँ।

 लेकिन शिवपाल सिंह के हित स्थानीय कार्यकर्ताओं तथा उन जातीय-सांप्रदायिक समीकरणों से जुड़े हैं, जिन्हें उन्होंने अपने लंबे राजनीतिक जीवन में तैयार किया है।

 मुलायम सिंह का व्यक्तित्व बड़ा है।

 शिवपाल उन पर हावी नहीं हो पाते थे।

 लेकिन अखिलेश के मन में ऐसी आशंकाएं हो सकती हैं कि अपनी सांगठनिक ताकत की बदौलत शिवपाल उन्हें खुलकर काम नहीं करने देंगे।

 इसलिए वे झगड़े को इस हद तक ले गए।

 इससे पार्टी का इस चुनाव में भविष्य अंधकारमय हुआ है।

 लेकिन अखिलेश की निगाहें दूरगामी लक्ष्यों पर टिकी लगती हैं।

, सौजन्य – नई दुनिया।

