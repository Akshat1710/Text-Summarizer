भूमि घोटाला (दैनिक जागरण)।

जमीन संबंधी कानूनों और शहरी भू-हदबंदी अधिनियम की अनदेखी कर झारखंड में जमीन की हेराफेरी होती रही है।

 ऐसे कई मामले भी हैं जिनकी जांच चल रही है।

 आश्चर्य यह कि यह गोरखधंधा थमता नहीं दिख रहा।

 इसकी वजह जांच और कार्रवाई की प्रक्रिया का लंबा खींचना है।

 चंद भ्रष्ट अधिकारियों के संरक्षण में चलने वाला खेल अब भी बदस्तूर जारी है।

 भ्रष्ट अफसरों के लिए भय का पर्याय बनी रघुवर सरकार ने कार्रवाई करते हुए पुराने मामलों को भी सतह पर लाना आरंभ कर दिया है।

 इससे न्याय की उम्मीद बंधी है और अफसरों के खिलाफ कानूनी शिकंजा कसने का मार्ग प्रशस्त हुआ है।

 राजधानी रांची के तत्कालीन दो अवर निबंधकों तथा दो अंचल पदाधिकारियों ने 19.54 एकड़ भूमि का वारा-न्यारा कर दिया।

 यह काफी पुराना मामला है और आरोपी अफसरों पर कार्रवाई की प्रक्रिया राज्य सरकार ने आरंभ कर दी है।

 यह ध्यान रखना चाहिए कि न्याय में देरी न्याय नहीं मिलने के समान है।

 ऐसे में गलत तरीके से जमीनें बंदोबस्त करने वाले अधिकारियों के खिलाफ कड़ी कार्रवाई जल्द से जल्द होनी चाहिए।

 अधिकारियों ने आदेश की अवहेलना करते हुए संबंधित जमीन का निबंधन तथा म्यूटेशन कर दिया था।

 यह 1977-78 में पकड़ में आया था।

 पृथक झारखंड बनने के बाद इसकी जांच का जिम्मा राज्य सरकार को मिला।

 फाइलें विभागों में यहां-वहां घूमती रहीं।

 जो अधिकारी इस मामले में आरोपी हैं वे कब के सेवानिवृत्त हो चुके होंगे।

 अनुसंधान के क्रम में यदि अन्य लोगों की इस संबंध में आपराधिक भूमिका सामने आएगी तो उन्हें भी कांड का अभियुक्त बनाया जा सकता है।

 राज्य सरकार को वैसे अधिकारियों को भी चिह्नित करना होगा जो गोरखधंधे के लिए स्थापित नियमों को शिथिल कर लाभ पहुंचाते हैं।

 जमीन की बंदरबांट तभी रुकेगी तब प्रशासन सचेष्ट होगा।

 राज्य में बड़े पैमाने पर गैर मजरूआ जमीन पर अतिक्रमण है।

 बगैर अधिकारियों की मिलीभगत से यह संभव नहीं है।

 लंबे अरसे तक जमीन पर रहने के बाद लोग दावा भी ठोकते हैं।

 प्रशासन जब कब्जा हटाने जाता है तो टकराव की स्थिति पैदा होती है।

 कोशिश इस स्तर पर हो कि जमीन की अवैध जमाबंदी और अतिक्रमण पर रोक लगे।

 जिला उपायुक्तों से इसकी सूची लेकर कार्रवाई सुनिश्चित की जाए।

 जब अतिक्रमण और अवैध हदबंदी से जुड़े सारे आंकड़े सामने आ जाएंगे तो कार्रवाई के साथ-साथ मामले की समीक्षा में भी सहूलियत होगी।

 स्थानीय संपादकीय : झारखंड ।

सौजन्य- दैनिक जागरण।

