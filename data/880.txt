रोबोट लेखक (हिन्दुस्तान)।

गए बुधवार को चीन के अखबार चाइना डेली में एक सामान्य सी खबर छपी।

 300 शब्दों की इस खबर के लेखक थे जियाओ नन।

 खास बात इस खबर में नहीं थी, खास बात यह थी कि इसका लेखक कोई व्यक्ति नहीं, बल्कि एक रोबोट था।

 रोबोट ने इस खबर को सिर्फ एक सेकंड में लिख दिया।

 वैसे यह पहली बार नहीं है कि रोबोट ने कोई खबर लिखी हो।

 समाचार एजेंसी एसोशिएट प्रेस में यह काम काफी पहले से चल रहा है।

 वहां कंपनियों की रिपोर्ट पर आधारित खबरें लिखने का काम रोबोट के ही हवाले है।

 एसोशिएट प्रेस के संपादकों का यह मानना है कि रोबोट आंकड़ों को ज्यादा अच्छी तरह समझ लेते हैं, वे तेजी से रिपोर्ट लिखते हैं और उनकी रिपोर्ट में गलतियां बहुत कम होती हैं।

 अगर आप यह सोच रहे हैं कि रोबोट सिर्फ अखबारी खबरें लिखने का काम ही कर सकते हैं, तो आप गलत हैं।

 रोबोट से व्यावसायिक रचनात्मक लेखन कराने का काम भी काफी आगे बढ़ चुका है।

 लोकप्रिय अमेरिकी धारावाहिक फ्रेंड्स का एक पूरे एपिसोड की पटकथा ही रोबोट से लिखवाई जा चुकी है और खबर यह है कि इसका जल्द ही प्रसारण भी होने वाला है।

 पिछले साल जापान में एक ऐसा उपन्यास प्रकाशित हुआ, जिसमें सह-लेखक एक रोबोट था।

 बेशक, दूसरा सह लेखक एक इंसान था, लेकिन हमें ठीक से नहीं पता कि इसे लिखने में दोनों की अलग-अलग भूमिका क्या थी।

 लेकिन दिलचस्प बात यह है कि एक स्पद्र्धा में इस उपन्यास को पहला पुरस्कार मिला।

 यहां एक बात की सफाई जरूरी है कि जब हम रोबोट लेखक की बात करते हैं, तो इसका अर्थ मशीनी मानव नहीं, बल्कि कंप्यूटर प्रोग्राम है, जो अपनी सीखी-सिखाई बुद्धि से रिपोर्ट तैयार करने से लेकर रचनात्मक लेखन तक कर लेता है।

, तो क्या लिखने वाले इंसान अब बीते जमाने की बात होने जा रहे हैं।

 इस कारोबार में लगे लोगों का कहना है कि इन मशीनी लेखकों में अभी बहुत कमियां हैं और फिलहाल वे इंसानी लेखकों को धंधे से पूरी तरह बाहर कर देने की स्थिति में नहीं हैं।

 मसलन, रोबोट पत्रकार किसी का इंटरव्यू बहुत अच्छे ढंग से ले सकता है, लेकिन उसमें वह जवाबों के लिहाज से प्रति-प्रश्न नहीं पूछ पाता।

 साथ ही, वह यह भी तय नहीं कर पाता कि इन जवाबों में आखिर वह कौन सी बात है, जिसे प्राथमिकता दी जानी चाहिए।

 यानी अखबारों की भाषा में वह इंटरव्यू का ‘न्यूज एंगल’ नहीं तय कर पाता।

 हालांकि वे कंप्यूटर विशेषज्ञ, जो कृत्रिम बुद्धि यानी आर्टिफिशियल इंटेलीजेंस को विकसित करने में जी जान से जुटे हैं, उनका मानना है कि जल्द ही वे अपने रोबोट में इतनी अक्ल तो डाल ही देंगे।

 दूसरी तरफ एक सोच यह भी है कि रोबोट में आप कितनी भी अक्ल क्यों न डाल दें, लेकिन वह डाली हुई अक्ल से ही काम कर सकेगा, जबकि इंसान के लिए ऐसी कोई सीमा नहीं है।

 यह माना जा रहा है कि जिनके लिए यह काम एक कारोबार है, वे इंसान के मुकाबले रोबोट को ही तरजीह देंगे।

, क्या ऐसी स्थिति में इस क्षेत्र में लगे लोग बेरोजगार हो जाएंगे।

 आम धारणा यही है कि ऐसा कभी नहीं होगा।

 रोबोट कितना भी सयाना क्यों न हो जाए, वह पूरी तरह लेखक नहीं हो सकेगा।

 उसे सह-लेखक बनकर ही संतोष करना पड़ेगा।

 कम से कम उसके काम को जांचने-परखने के लिए तो इंसानों की जरूरत पड़ेगी ही।

 वैसे अभी किसी को भी पता नहीं है कि जो अंतिम स्थिति बनेगी, उसमें अंतत: क्या होगा।

 नई तकनीक के हर दौर में बेरोजगारी का मुद्दा उठाया जाता रहा है।

 यही औद्योगिक क्रांति में हुआ था, और यही कंप्यूटर के आगमन पर।

 एक और धारणा यह है कि बेरोजगारी की मूल वजह तकनीक नहीं, अर्थव्यवस्था होती है।

, सौजन्य- हिन्दुस्तान।

