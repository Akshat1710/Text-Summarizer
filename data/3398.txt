एक मुठभेड़ चिंतक योद्धा का असमय चले जाना (हिन्दुस्तान)।

वीरेंद्र यादव वरिष्ठ आलोचक, साहित्यकार।

प्रख्यात दलित चिंतक डॉ धर्मवीर का असमय न रहना समूचे हिंदी बौद्धिक समाज के लिए स्तब्धकारी है।

 दो दशक पूर्व जब कबीर पर उनकी पहली पुस्तक कबीर के आलोचक प्रकाशित हुई, तब से ही उन्होंने अपने मौलिक और धारदार चिंतन से जो राह बनाई, वह हिंदी की पारंपरिक मुख्यधारा के लिए एक बड़ा खरमंडल थी।

 सच तो यह है कि इस पुस्तक की स्थापनाओं से हिंदी आलोचना की द्विज परंपरा जिस तरह असहज होकर हमलावर हुई, उसका जवाब देने के ही क्रम में डॉ धर्मवीर ने अपने मुठभेड़ी मुहावरे में कबीर पर दस पुस्तकें लिख डालीं।

 यह सब उन्होंने अकादमिक जगत के बाहरी होते हुए किया।

 पेशे से वह एक आईएएस अधिकारी थे।

 कहना न होगा कि कबीर संबंधी चिंतन को उन्होंने हाशिये की जिस वैचारिकी के साथ समृद्ध किया, वह हिंदी में पहली बार था।

 कबीर को हिंदू परंपरा में अधिगृहीत करने के प्रयत्नों के विरुद्ध कबीर को मुक्त करने का उनका यह अभियान हिंदी में दलित आलोचना के लिए एक नया प्रस्थान बिंदु तो बना ही, दमित अस्मिताओं के स्वतंत्र व निर्भीक चिंतन का मार्ग भी खुला।

 यह भी कम विडंबनात्मक नहीं है कि उनकी यह मुठभेड़ी बौद्धिक साहसिकता तब उनके गले का फांस बन गई, जब उन्होंने प्रेमचंद को ‘सामंत का मुंशी’ कारार देते हुए कफन की बुधिया के पेट में सामंत का बच्चा तलाश डाला।

 प्रेमचंद को ‘तगड़ी पहने हिंदू’ सिद्ध करने के क्रम में और आगे बढ़कर जब उन्होंने प्रेमचंद की नीली आंखें लिखी, तब उनकी स्पष्ट घोषणा थी कि किसी गैर-दलित द्वारा लिखित साहित्य भले ही वह दलितों के पक्ष से लिखा जाए, अंतत: वह द्विज साहित्य ही है।

, मौलिकता और निर्भीकता का निर्वहन करते हुए डॉ धर्मवीर ने बुद्ध और अंबेडकर को भी समस्याग्रस्त किया।

 वह अंबेडकर के चिंतन को स्वतंत्र दलित चिंतन इसलिए नहीं मानते थे, क्योंकि उन्होंने अपने अंतिम दौर में बौद्ध धर्म अपना लिया था।

 उनकी दो टूक सोच थी कि दलितों का शुद्ध और मौलिक चिंतन रैदास, कबीर और मक्खलि गोसाल में ही उपलब्ध है।

 डॉ धर्मवीर की ‘आजीवक’ धर्म की अवधारणा दलित बुद्धिजीवियों के ही बीच विवादास्पद रही।

 तमाम दलित बुद्धिजीवियों को लगने लगा था कि धर्मवीर अपने ही एक नए पंथ की राह चल पड़े हैं।

 वह स्वयं में कहीं एक नया बुद्ध और अंबेडकर गढ़ने तक की प्रक्रिया में शामिल हो गए हैं।

 बाद के दौर में ‘जारकर्म’ के विरोध के नाम पर उन्होंने जो जिद ठानी, वह दलित सहित समूचे स्त्री समुदाय के आक्रोश का विषय बनी।

, उन्हें बौद्धिक चुनौती तो मिली ही, वास्तविक जीवन में भी तीव्र विरोध का सामना करना पड़ा।

 लेकिन डॉ धर्मवीर जिस तरह अपनी जिद के पक्के और धुनी लेखक थे, उन्होंने जार कर्म के विरुद्ध पुस्तकों की झड़ी लगा दी, जिनमें हिंदी की कई प्रमुख लेखिकाओं को भी कठघरे में खड़ा किया गया था।

 तर्क और तथ्य को हथियार बनाते हुए अतिचार की हद तक अपना पक्ष पुष्ट करने में वह सचमुच विरल थे।

 इन सबके बावजूद स्वीकारना होगा कि इस समूचे दौर में हिंदी में इतने अध्यवसायी और चुनौतीपूर्ण लेखन करने वाले वह अकेले दलित लेखक थे।

 डॉ धर्मवीर से घोर असहमति के बावजूद उनसे संवाद किए बिना दलित विमर्श में शामिल नहीं हुआ जा सकता था।

 यह भी ध्यान देने योग्य है कि गैर दलित बुद्धिजीवियों की जितनी उनसे असहमति थी, दलितों की उनसे कुछ कम न थी।

 दलित लेखिकाएं तो धुर विरोधी ही थीं और उनके स्त्री चिंतन को मनुवादी कोटि में रखती थीं।

, यह कभी-कभी ही होता है कि एक व्यक्ति में इतने विरुद्धों की उपस्थिति एक साथ दिखे।

 विचारणीय यह भी है कि जिन डॉ धर्मवीर की शुरुआत बौद्धिक विस्फोट के मानिंद हुई थी, अंत तक आते-आते वे गीले पलीते के मानिंद होने के लिए क्यों अभिशप्त हो गए थे।

 उनका बौद्धिक जगत और जीवन, दोनों में ही अलग-थलग पड़ जाना भी किसी त्रासदी से कम न था।

 यह और भी दुखद रहा कि अंतिम दौर में कैंसर सरीखी असाध्य बीमारी के चलते उनका लेखन शांत और मुखरता मौन बन गई थी।

 कहना न होगा कि वह हिंदी के योद्धा लेखक थे।

 हिंदी के बौद्धिक समाज को असहमति की चुनौती देने वाले दलित समाज में जन्मे इस दुर्धर्ष बौद्धिक का मात्र 66 वर्ष की वय में अवसान संतप्त करने वाला है।

(ये लेखक के अपने विचार हैं), सौजन्य- हिन्दुस्तान।

