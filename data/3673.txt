जीएसटी पर जीत की घड़ी (दैनिक जागरण)।

2016 वह वर्ष है जब अपने देश में आर्थिक उदारीकरण की शुरुआत के 25 वर्ष पूरे हो गए और यह साल एक और मामले में ऐतिहासिक बन सकता है।

 2016 वह वर्ष बन सकता है जब भारत में आजादी के बाद का सबसे बड़ा अप्रत्यक्ष कर सुधार एक हकीकत बन जाए।

 बात वस्तु एवं सेवा कर यानी जीएसटी की हो रही है।

 इससे संबंधित विधेयक लंबे इंतजार के बाद बुधवार को राज्यसभा में पेश होने जा रहा है।

 इस सदन से इसके पारित होते ही देश की अर्थव्यवस्था में एक ऐतिहासिक परिवर्तन की प्रक्रिया आरंभ हो जाएगी।

, जीएसटी देश में एक राष्ट्रीय साझा बाजार के गठन का आधार बनेगा और पूरे देश में व्यापार तथा सेवाओं के मामले में तमाम बैरियर अपने आप नीचे हो जाएंगे।

 2015 की गर्मियों में जब मेरे ज्यादातर परिजन और मित्र छुट्टियां मना रहे थे तब मैं जीएसटी पर संसद की प्रवर समिति के एक सदस्य के रूप में कार्य कर रहा था।

 सार्वजनिक विचार-विमर्श और सलाह-मशविरे के तमाम दौर के बाद हमने ठीक एक साल पहले संसद के पिछले मानसून सत्र के बीच 22 जुलाई 2015 को अपनी रिपोर्ट सौंपी थी।

 तब से संसद के तीन सत्र बीत चुके हैं और हर कोई यह देखकर निराश है कि जीएसटी बिल को एक राजनीतिक फुटबाल की तरह एक-दूसरे की तरफ उछाला गया।

 हम जीएसटी के अमल में आने की न जाने कितनी समय सीमा से चूक चुके हैं।

 मैं पहले ही यह रेखांकित कर चुका हूं कि जीएसटी को बाधित करने की कीमत हमें प्रतिवर्ष लगभग 20 अरब डॉलर के नुकसान के रूप में चुकानी पड़ रही है।

 यह अनुमान भी मोटा-मोटा ही है और इसका आधार यह है कि जीएसटी के अमल में आने से जीडीपी में एक से दो प्रतिशत की वृद्धि की संभावना व्यक्त की गई है।

एक ऐसे समय जब सुधार शब्द का इस्तेमाल सरकार के स्तर पर किए जाने वाले हर छोटे-बड़े बदलाव के लिए किया जाने लगा है तब जीएसटी एक वास्तविक सुधार के रूप में हमारे सामने है।

 यह अर्थव्यवस्था के लिए बहुत बड़ी उम्मीद है, जो सुधारों के लिए छटपटा रही है।

 जीएसटी से अर्थव्यवस्था में ज्यादा क्षमता और प्रतिस्पर्धा आने की उम्मीद है।

 पिछले लगभग एक दशक से जीएसटी की चर्चा हो रही है और अर्थव्यवस्था पर इसके संभावित प्रभाव की बातें भी कई वर्षो से हो रही हैं।

 हमारे पास आकलन के लिए पर्याप्त डाटा भी है।

 सभी आंकड़े यह बताते हैं कि अकेले जीएसटी से जीडीपी में एक से दो प्रतिशत की वृद्धि हो जाएगी।

जैसा कि मैंने पहले भी कहा है, जीएसटी पारदर्शिता और उपभोक्ताओं के लिए आसानी का सबब बनने के साथ ही छोटे व्यवसायों के लिए भी एक उत्प्रेरक का कार्य करेगा।

 इसलिए, क्योंकि यह उनके लिए एक बड़े और खुले बाजार का निर्माण करेगा।

 उनके लिए सबसे बड़ी सहूलियत यह होगी कि वस्तुओं के अंतरराज्यीय व्यापार में नियमों की झंझट और लागत के अनेक बैरियर अपने आप खत्म हो जाएंगे।

 अभी 14-16 तरह के टैक्स चुकाने पड़ते हैं और तमाम कानूनी झंझटें अलग से होती हैं, लेकिन जीएसटी के बाद केवल दो तरह के टैक्स रह जाएंगे।

 एक, राज्यों का जीएसटी और दूसरा, केंद्रीय जीएसटी।

 सेंट्रल सेल्स टैक्स और एंट्री टैक्स समाप्त हो जाने के साथ निर्माता सही मायने में व्यापक भारतीय बाजार तक अपनी पहुंच बना सकते हैं।

 वे अपने माल को देश के सबसे दूर स्थान तक ले जा सकते हैं-किसी अतिरिक्त लागत या बैरियर के बिना।

 तमाम टैक्सों के असर को कम करने के साथ ही जीएसटी उपभोक्ताओं और निर्माताओं के लिए भी लागत को कम करने वाला साबित होगा।

 चूंकि कानूनी झंझट कम होगी इसलिए टैक्स के आधार का भी विस्तार होगा।

 टैक्स का आधार बढ़ने यानी टैक्स देने वालों की संख्या बढ़ने से सरकार का राजस्व भी बढ़ेगा।

 जाहिर है राजस्व को लेकर सरकार को चिंतित होने की कोई आवश्यकता नहीं है।

जीएसटी उपभोक्ता और कारोबार के दृष्टिकोण से महत्वपूर्ण कर सुधार है।

 इससे दोनों को कई तरह की सुविधाएं मिलेंगी।

 जीएसटी शिकायतों को दर्ज कराने और निपटाने के लिए एक मंच प्रदान करता है।

 अर्थात टैक्स प्रशासन में यह नई संस्कृति लाएगा।

 इससे इंस्पेक्टर राज का भय दूर होगा, जिससे उपभोक्ता और कारोबारी की हमेशा शिकायत रहती है।

 जीएसटी पर सरकार का आम सहमति बनाने का प्रयास सफल होता प्रतीत हो रहा है।

 कानून में विवादित प्रस्ताव की जरूरत पर तार्किक नजरिया पेश करने और एक प्रतिशत इंटर स्टेट टैक्स को हटाने से सरकार की जीएसटी के प्रति गंभीरता का अहसास होता है।

 इसी से बिल का नया प्रारूप सभी दलों को स्वीकार्य हुआ है।

 वित्त मंत्रियों की अधिकार प्राप्त कमेटी ने राज्यों के हितों की चिंता करने और उपभोक्ताओं पर टैक्स का भार कम से कम करने पर सहमति जताई है।

 जीएसटी दो स्तरों पर लागू होगा।

 राज्यों के स्तर पर इससे संबंधित विधेयक को विधानसभाओं में पारित किया जाना है।

 हालांकि अधिकतर राजनीतिक पार्टियां और राज्य सरकारें इसका समर्थन कर रही हैं, लेकिन शायद अभी कुछ तत्व ऐसे हैं जो बिल में कुछ खामियों को गिना कर इसकी राह में बाधा पैदा कर रहे हैं।

 पूर्व में कई ऐसे विधेयकों ने कानून का रूप लिया है जो त्रृटिपूर्ण रहे हैं और बाद में उनमें संशोधन कर खामियों को दूर किया गया है।

 फिर यही काम जीएसटी के मामले में क्यों नहीं हो सकता।

जीएसटी एक युगांतकारी सुधार है।

 हालांकि कुछ लोग इसमें खामियों को गिनाएंगे, लेकिन यह जान लेना चाहिए कि कुछ कम अच्छा जीएसटी, जीएसटी नहीं होने से बेहतर है।

 मौजूदा रूप में यह कुछ कम उत्तम हो सकता है, लेकिन यह अभी इसकी एक शुरुआत है।

 अभी राज्यों में टैक्स वसूलने की शक्ति खोने और राजस्व हानि के डर के बीच एक आम सहमति बनाने के लिए इसमें कुछ कमी रह भी जाए तो चिंता करने की जरूरत नहीं है।

 हर टैक्स सुधार और आर्थिक सुधार एक आइडिया या कानून का विकास होता है।

 विकास या उन्नति एक प्रक्रिया है और समय के साथ इसमें सुधार और विस्तार आता रहता है।

 जीएसटी के साथ भी हमें यही भावना रखनी चाहिए।

 अभी जीएसटी का दोहरा ढांचा है, एक राज्य स्तर पर लगने वाली एसजीएसटी और दूसरी केंद्र के स्तर पर लगने वाली सीजीएसटी।

 संभव है कि भविष्य में इसे मिलाकर एक जीएसटी बना दिया जाए।

 अब जबकि मानसून सत्र तीसरे हफ्ते में प्रवेश कर गया है, मेरे सहित अनेक भारतीयों की नजरें संसद की ओर लगी हैं।

 साझा भारतीय बाजार का सपना पूरा होने और जीएसटी से बड़े आर्थिक अवसर मिलने की उम्मीद है।

 जीएसटी बिल पारित होने पर भारत एक और बदलाव का अनुभव कर सकता है और यह एक ऐसा बदलाव होगा जो पूरे देश पर सकारात्मक असर डालेगा।

, – राजीव चंद्रशेखर।

(लेखक राज्यसभा के सदस्य हैं और जीएसटी बिल के लिए बनी प्रवर समिति के सदस्य रहे हैं), सौजन्य – दैनिक जागरण (03.08.2016)।

