दलित हित का दिखावा (दैनिक जागरण)।

देश के विभिन्न हिस्सों में दलितों के खिलाफ अत्याचार की घटनाओं का संसद ने संज्ञान तो लिया, लेकिन चर्चा के दौरान लगभग सभी दलों ने एक-दूसरे पर आरोप मढ़ने के अतिरिक्त और कुछ नहीं किया।

 यही काम पहले भी होता रहा है और इस बार भी हुआ।

 जब से मोदी सरकार केंद्र की सत्ता में आई है तभी से वह किसी न किसी मसले पर विपक्षी दलों के निशाने पर है।

 दलित उत्पीड़न एक ऐसा मुद्दा है जिस पर विपक्षी दलों को यह लगता है कि वे आसानी से केंद्र सरकार को कठघरे में खड़ा कर सकते हैं।

 चूंकि भाजपा पर यह ठप्पा लगता रहा है कि वह सवर्णो की पार्टी है इसलिए विपक्ष का काम और आसान हो गया।

 हालांकि दलित उत्पीड़न की घटनाएं देश के सभी हिस्सों में हो रही हैं, लेकिन विपक्षी दल खुद को दलित हितैषी सिद्ध करने के लिए भाजपा शासित राज्यों की घटनाओं का ही खास तौर पर उल्लेख कर रहे हैं।

 देश में दलितों की आबादी बीस प्रतिशत से अधिक है।

 इस लिहाज से यह वर्ग राजनीतिक दलों के लिए एक बड़ा वोट बैंक है।

 इस वर्ग को आकर्षित करने के लिए राजनीतिक दलों में खुद को सबसे बड़ा दलित हितैषी साबित करने की होड़ लगी रहती है।

 यह रवैया ठीक नहीं।

 दलितों पर अत्याचार की हर राजनीतिक दल को केवल निंदा ही नहीं करनी चाहिए, बल्कि यह भी देखना चाहिए कि दलितों का उत्पीड़न थम क्यों नहीं रहा।

 सभ्य समाज में जातिगत आधार पर किसी का भी उत्पीड़न असहनीय है।

 दलित उत्पीड़न एक ऐसी समस्या है जिसका मुकाबला राजनीतिक, सामाजिक दोनों स्तरों पर करना होगा।

, दलितों के साथ सदियों से साथ भेदभाव होता आया है।

 दलित-आदिवासी न केवल शोषण की शिकार होते हैं, बल्कि उन्हें तिरस्कार के भाव से भी देखा जाता है।

 नि:संदेह आजादी के बाद तमाम राजनीतिक, सामाजिक और वैधानिक पहल के चलते स्थितियां काफी बदली हैं, लेकिन जातीय भेदभाव की मानसिकता के अवशेष अभी भी विद्यमान हैं।

 यही मानसिकता रह-रहकर दलित उत्पीड़न की घटनाओं को जन्म देती रहती है।

 हाल में दलित उत्पीड़न के कुछ मामले कथित गोरक्षकों की गतिविधियों का दुष्परिणाम रहे।

 गोरक्षा के नाम पर चंद लोग जिस तरह मनमानी पर उतारू हैं उससे दलित समाज की भी परेशानी बढ़ी है और पशुओं के व्यापारियों की भी।

 अब तो इसका असर चमड़े के व्यवसाय पर भी दिख रहा है।

 दलितों में कुछ जातियां ऐसी हैं जो सदियों से मृत पशुओं की खाल निकालने का काम करती आ रही हैं।

 इन पशुओं में गाय भी शामिल है।

 इसे लेकर समाज में शायद ही कभी तनाव पैदा हुआ हो, लेकिन पिछले कुछ समय में कई ऐसी घटनाएं घटीं जिनमें कथित गोरक्षकों द्वारा दलितों से मारपीट की गई।

 ऊना में दलितों की बर्बर पिटाई का वीडियो जब पूरे देश में फैला तो स्वाभाविक तौर पर दलित समुदाय आक्रोश से भर उठा।

 चूंकि भाजपा के लिए गोरक्षा सांस्कृतिक के साथ-साथ एक अहम राजनीतिक मुद्दा भी है इसलिए विपक्षी दलों और केंद्र सरकार के अन्य आलोचकों ने यह साबित करने में कोई कसर नहीं छोड़ी कि इस तरह की घटनाओं में शामिल लोगों को भाजपा का संरक्षण हासिल है।

, गाय भारत के सांस्कृतिक मूल्यों में एक अहम स्थान रखती है।

 गाय की हत्या को सामाजिक पाप माना जाता है।

 अनेक राज्यों में गोकशी पर पाबंदी है।

 इस पाबंदी को गंभीरता से लागू करने की मांग सही है, लेकिन गोरक्षा का अभियान चला रहे संगठनों को इस पर विचार करना होगा कि मृत गायों के निस्तारण की क्या व्यवस्था होनी चाहिए।

 सबसे अधिक गायें भारत में ही हैं और यदि उनके संदर्भ में कोई सुविचारित नीति नहीं बनाई जाती तो आने वाले समय में एक नए तरह का संकट खड़ा हो सकता है।

 भाजपा और उससे जुड़े संगठनों का गाय के प्रति संवेदनशील होना स्वाभाविक है, लेकिन उन्हें यह भी बताना चाहिए कि बूढ़ी-बीमार अथवा दूध न देने वाली गायों का क्या किया जाए।

 ऊना की घटना के बाद प्रधानमंत्री ने पहले दिल्ली में और फिर तेलंगाना में जिस तरह यह कहा कि गोरक्षा के नाम पर गोरखधंधे की इजाजत नहीं दी जा सकती और राज्य सरकारों को उन लोगों की छानबीन करनी चाहिए जो गोरक्षा के बहाने अवैध गतिविधियों में लिप्त हैं उससे यह स्पष्ट है कि भाजपा ने दलित उत्पीड़न की घटनाओं को गंभीरता से लिया है।

 अच्छा होता कि प्रधानमंत्री की ओर से ऐसा कोई बयान तभी आ जाता जब ऊना में दलितों की पिटाई हुई और मंदसौर में मुस्लिम महिलाओं की।

 यदि ऐसा किया गया होता तो विपक्षी दलों को यह कहने का मौका नहीं मिलता कि प्रधानमंत्री इन घटनाओं पर मौन क्यों।

, संसद में चर्चा के दौरान भाजपा ने उदित राज एवं अन्य दलित नेताओं के जरिये विपक्षी दलों को यह आईना दिखाया कि दलितों के प्रति उनकी हमदर्दी दिखावटी है।

 गृहमंत्री राजनाथ सिंह ने आंकड़ों के सहारे यह बताने की कोशिश की कि मोदी सरकार के सत्ता में आने के बाद दलित उत्पीड़न बढ़ने का आरोप निराधार है।

 सत्तापक्ष की ओर से यह भी दलील दी गई कि बेलगाम गोरक्षकों को नियंत्रित करना पुलिस का काम है और कानून एवं व्यवस्था राज्यों का ही विषय है।

 किसी ने यह सवाल नहीं उठाया कि पुलिस सुधारों की ओर क्यों नहीं बढ़ा जा रहा ताकि पुलिस अपना काम सही तरीके से कर सके।

 भले ही भाजपा ने दलित उत्पीड़न पर संसद में चर्चा के दौरान विपक्ष की धार कुंद कर दी हो, लेकिन उसे इसकी अनदेखी नहीं करनी चाहिए कि कुछ हिंदू संगठन और गोरक्षक दल अपने आक्रामक तेवर छोड़ने के लिए तैयार नहीं।

 बेलगाम गोरक्षकों को प्रधानमंत्री की फटकार के बावजूद इन संगठनों ने यही कहा कि इस मसले पर कोई समझौता नहीं हो सकता।

 भाजपा को इसकी तह तक जाने की आवश्यकता है कि क्या कुछ हिंदूवादी संगठन गोरक्षा के नाम पर मोदी सरकार की छवि धूमिल करने पर आमादा है।

 यह सवाल इसलिए, क्योंकि जब मोदी गुजरात के मुख्यमंत्री थे तो ऐसे संगठन उनके सामने परेशानी खड़ी करते रहे।

 इस सवाल पर भी विचार होना चाहिए कि गोरक्षक दल कानून अपने हाथ में लेने पर क्यों आमादा है।

 आखिर समाज को सुधारने का यह कौन सा तरीका है कि मुट्ठी भर लोग सड़कों पर मनमानी करें।

, ऊना जैसी घटनाएं पहले भी होती रही हैं, लेकिन हाल में ऐसी घटनाओं का सिलसिला कायम होना चिंताजनक है।

 अपने देश में यह किसी से छिपा नहीं कि पुलिस बेजा राजनीतिक हस्तक्षेप के चलते अपनी जिम्मेदारियों के निर्वहन में तत्पर नहीं।

 राज्य सरकारें पुलिस के कामकाज में सुधार लाने के लिए गंभीर नहीं।

 जो दल हाल की घटनाओं के लिए भाजपा को घेर रहे हैं उन्हें यह देखना चाहिए कि उनके शासन वाले राज्यों में क्या स्थिति है।

 उन्हें यह भी देखना चाहिए कि पुलिस के ढांचे को सशक्त बनाने में और अधिक देरी न हो।

 कानून एवं व्यवस्था में सुधार के साथ ही दलित उत्पीड़न के सभी कारणों पर भी गौर करना होगा, क्योंकि दलित केवल बेलगाम गोरक्षकों से ही पीड़ित नहीं है।

 वे कथित उच्च वर्ग की भेदभावपरक सोच से भी त्रस्त हैं।

 दलितों को दोयम दर्जे का नागरिक मानने की सोच देश की एकजुटता और साख को चोट पहुंचाने वाली है।

 अच्छा होगा कि राजनीतिक दल दलित हितैषी होने का दिखावा करना छोड़ें और मिलकर उन कारणों का निवारण करें जिनके चलते दलितों के साथ अन्याय हो रहा है।

 इसी से ही दलितों का भरोसा बढ़ेगा और उनके मान-सम्मान की रक्षा होगी।

, लेखक – संजय गुप्त।

, सौजन्य – दैनिक जागरण (14.08.2016)।

