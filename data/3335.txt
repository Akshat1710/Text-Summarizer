अब पठानकोट (अमर उजाला )।

लाहौर में नरेंद्र मोदी और नवाज शरीफ की गर्मजोशी भरी मुलाकात के सप्ताह भर बाद ही पंजाब के पठानकोट में वायुसेना के बेस कैंप पर आतंकवादी हमले ने एक बार फिर पाकिस्तान के साथ बातचीत के खतरे को रेखांकित किया है।

 हालांकि इस तरह का हमला कभी दोतरफा बातचीत रोकने का आधार नहीं होना चाहिए;​ क्योंकि यह साफ है कि पाकिस्तान में एक तबका हमेशा से ही इन दो देशों के बीच बेहतर रिश्तों का विरोधी है, जो दोतरफा रिश्तों में किसी तरह की उम्मीद पैदा होने के तुरंत बाद उसमें पलीता लगाने का काम करता है।

 इसके बावजूद इस हमले ने हमारी आंतरिक सुरक्षा से जुड़े कई गंभीर सवाल तो खड़े कर ही दिए हैं।

 इस बारे में पहले से आशंका थी कि दोस्ती की इस पहल की सीमा पार से खतरनाक प्रतिक्रिया हो सकती है, पर ऐसे किसी खतरे से निपटने की अचूक तैयारी नहीं थी।

 आतंकवादी सीमा पार कर जिस आसानी से सफर करते रहे, और एक टैक्सी ड्राइवर की जान लेने के बाद एसपी की कार छीनकर अपने लक्ष्य तक पहुंच गए, वह हमारी सुरक्षा व्यवस्था की चूक के बारे में ही बताता है।

, एयरबेस में घुसने के पीछे भी उनका इरादा लोगों को नुकसान पहुंचाने के बजाय युद्धक विमानों को निशाना बनाना ही रहा होगा।

 यह ठीक है कि सही समय पर सूचना मिल जाने के कारण आतंकियों को एयरबेस में घेर लिया गया, जिससे बड़ा नुकसान नहीं हुआ, लेकिन यह मुठभेड़ दूसरे दिन भी जिस तरह जारी रही, उससे साफ है कि आतंकवादियों की संख्या के बारे में विभ्रम रहा।

 अब लगातार पंजाब को जिस तरह निशाना बनाया जा रहा है, वह भी हमारे नीति नियंताओं के लिए पर्याप्त चिंता का कारण होना चाहिए।

 पाकिस्तान से बातचीत की पहल तो ठीक है, पर वहां की सेना और आईएसआई हमें नुकसान पहुंचाने के जिस एजेंडे पर चल रही हैं, उससे निपटने के लिए ठोस तैयारी की भी जरूरत है।

 सीमा पार से सिर्फ आतंकवादी हमले ही नहीं हो रहे, पिछले कुछ समय में आईएसआई के लिए जासूसी करते अनेक लोग शिकंजे में फंसे हैं; इनमें सुरक्षा बल के जवान भी हैं।

 जाहिर है, हमें एक साथ कई मोर्चों पर काम करना होगा।

 उम्मीद करनी चाहिए कि यह हमला हमें आंतरिक सुरक्षा के मोर्चे पर और अधिक सजग तथा चुस्त करेगा।

,  , सौजन्य :- अमर उजाला ,4.01.2016।

