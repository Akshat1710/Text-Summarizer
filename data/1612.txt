लंबी छलांग के लिए नए खेल अपनाने होंगे (दैनिक भास्कर)।

बहुत बरसतक भारत के लिए ओलिंपिक खेलों का अर्थ सिर्फ हॉकी था।

 हमने 1928 से 1956 तक लगातार छह बार केवल हॉकी का स्वर्ण पदक जीता।

 हां, हेलेसिंकी (1952) में केडी जाधव ने जरूर कुश्ती में कांस्य झपटकर चौंकाया था।

 रोम (1960) में पहली बार हम हॉकी फाइनल हारे और अंतिम फाइनल मास्को (1980) में जीते।

 मास्को के बाद लगातार तीन ओलिंपक में हमारा दल जाता जरूर था, लेकिन रीते हाथ ही स्वदेश लौटता था।

 अटलांटा (1996) में लिएंडर पेस ने टेनिस में कांस्य जीतकर डेढ़ दशक से ज्यादा के पदक अकाल को समाप्त किया।

 यहां से हॉकी से इतर खेलों में पदक पाने का सिलसिला शुरू हुआ, जो गत ओलिंंपिक (लंदन) में छह तक पहुंच गया।

 अभिनव बिंद्रा ने बीजिंग ओलिंपिक (2008) में निशानेबाजी में अव्वल स्थान पाकर किसी व्यक्तिगत स्पर्द्धा में पहली बार देश को स्वर्ण पदक दिलाया।

 हमारे तमगों की संख्या निरंतर सुधर रही है।

 आज निशानेबाजी, कुश्ती, मुक्केबाजी, बैडमिंटन में हमारे पास चोटी के खिलाड़ी हैं।

, 1920 से हम ओलिंपिक में निरंतर भाग ले रहे हैं, किंतु 92 बरस में मात्र 26 पदक जीत पाए हैं।

 यदि हॉकी के 11 मेडल (8 स्वर्ण,1 रजत, 2 कांस्य) निकाल दें तो शेष 15 पदक ही बचते है।

 इनमें निशानेबाजी और कुश्ती के खाते में चार-चार तमगे हैं, दो-दो मुक्केबाजी और एथलेटिक्स में और एक-एक बैडमिंटन, टेनिस और भारोत्तलन के नाम लिखा है।

 आज तक कुल आठ खेल में ही हम पदक लायक खिलाड़ी पैदा कर पाए हैं।

 रियो ओलिंपिक में कुल 28 खेल और 306 स्पर्द्धा होंगी, लेकिन 119 सदस्यीय भारतीय दल केवल 15 खेल और 64 स्पर्धाओं में किस्मत आजमाएगा।

 पहली बार हमारा दल सौ का आंकड़ा कूदा है, जिसमें सर्वाधिक संख्या (35) ट्रैक एंड फील्ड एथलीटों की है।

 इसके बाद 16-16 सदस्यीय पुरुष और महिला हॉकी टीम हैं।

 तीसरे, चौथे और पांचवें स्थान पर क्रमशः निशानेबाजी (12), कुश्ती (8) और बैडमिंटन (7) खिलाड़ी हैं।

 टेबल-टेनिस, टेनिस और तीरंदाजी के भी चार-चार खिलाड़ी ब्राजील गए हैं।

, इस बार भारत एथलेटिक, तीरंदाजी, बैडमिंटन, मुक्केबाजी, हॉकी, गोल्फ, जूडो, रोइंग, जिमनास्टिक, निशानेबाजी, तैराकी, टेबल-टेनिस, टेनिस, भारोत्तलन और कुश्ती स्पर्द्धाओं में भाग लेगा, लेकिन पदक की आशा मुख्यतः निशानेबाजी, कुश्ती, तीरंदाजी, बैडमिंटन, और टेनिस पर टिकी हैं।

 बीजिंग के स्वर्ण विजेता अभिनव बिंद्रा तथा लंदन में कांस्य जीतने वाले गगन नारंग निशानेबाजी में प्रबल दावेदार हैं।

 आठ पहलवान रियो गए हैं.।

डोपिंग में फंसने से नरसिंह यादव की तैयारियों को जरूर झटका लगा है, लेकिन योगेश्वर दत्त अच्छे फॉर्म में है।

 शिव थापा (मुक्केबाजी), सानिया मिर्जा (टेनिस), सायना नेहवाल (बैडमिंटन) तथा दीपिका कुमारी (तीरंदाजी) से भी देश को आशा है।

 चक्का फेक में विकास गौड़ा, तीन हज़ार मीटर पानी बाधा दौड़ में ललित बाबर सुधा सिंह ने आस जगाई है।

 एशियाई खेलों में स्वर्ण जीतकर पुरुष हॉकी टीम ने ओलिंपिक में सीधे प्रवेश किया जबकि महिला हॉकी टीम ने 36 बरस बाद क्वालिफाई किया है।

, एक दिलचस्प तथ्य और है, जिस पर ध्यान देना जरूरी है।

 भारतीय ओलिंपिक दल में सबसे ज्यादा 21 खिलाड़ी छोटे से राज्य हरियाणा के हैं।

 इसका कारण राज्य सरकार की खेल नीति है।

 सुविधा जुटाने के साथ-साथ राज्य सरकार अच्छे खिलाड़ियों को नौकरी देती है।

 ओलिंपिक में स्वर्ण, रजत या कांस्य पदक जीतने वाले प्रत्येक खिलाड़ी को क्रमशः छह, चार और डेढ़ करोड़ रुपए मिलते हैं।

 ओलिंपिक दल में चुने जाने पर 15 लाख रुपए अलग से दिए जाते हैं।

 एक तरफ हरियाणा है तो दूसरी ओर बिहार, गुजरात, छत्तीसगढ़, हिमाचल, मेघालय, नागालैंड, मिजोरम और अरुणाचल प्रदेश हैं, जहां से एक भी खिलाड़ी ओलिंपिक के लिए क्वालीफाई नहीं कर पाया।

 इस सूची से देश की खेल संस्कृति के भेद को समझा जा सकता है।

 खेलों से जुड़ाव का संबंध यदि विकास और समृद्धि से होता तो भारतीय दल में कुछ कुछ एथलीट संम्पन्न गुजरात से जरूर होते।

 जब लंदन (2012) में हमने छह पदक जीते थे तब पूरे देश में जश्न मनाया गया।

 इसी ओलिंपिक में पड़ोसी देश चीन ने 88 पदक पाए।

 चीन को छोड़ दें, क्यूबा ( 5 स्वर्ण, 3 रजत, 7 कांस्य), जमैका ( 4 स्वर्ण, 4 रजत, 4 कांस्य), इथोपिया ( 3 स्वर्ण, 1 रजत, 3 कांस्य) और कीनिया ( 2 स्वर्ण, 4 रजत, 5 कांस्य) हमसे ंसाधन तथा जनसंख्या के नज़रिये से बहुत छोटे हैं, किंतु उनकी पदक संख्या देखकर अपनी उपलब्धि बहुत बौनी लगती है।

 अच्छा हो सरकार ग्रास रूट लेवल पर प्रतिभाशाली खिलाड़ियों की पहचान करे और फिर उन्हें भरपूर सुविधा मुहैय्या कराए।

 अभी तो एथलीटों को अपने सामान का इंतज़ाम खुद करना पड़ता है।

 मसलन,अंतरराष्ट्रीय धावकों के एक जोड़ी जूतों की कीमत दस हजार रुपए है और एक महीने में एक जोड़ी जूते घिस जाते हैं।

 यानी साल भर में करीब सवा लाख रुपए तो सिर्फ जूतों के लिए चाहिए।

 गरीब नहीं, मध्य वर्ग के खिलाड़ी के लिए भी सिर्फ जूतों पर इतना खर्च करना कठिन है।

 ओलिंपिक पदक हमारे खिलाड़ियों की प्रतिभा का परिणाम हैं, इसका श्रेय किसी खेल संघ या सरकार को नहीं दिया जा सकता।

 खेल भारत सरकार की वरीयता सूची में हैं ही नहीं।

 इसका उदाहरण ताज़ा बजट (2016-17) है, जो ओलिंपिक वर्ष में 15.92 खरब रुपए पर जाकर दम तोड़ गया।

 दूसरी तरफ चीन है, जिसने खेलों पर तीन अरब डॉलर (करीब 204 खरब रुपए) खर्च किए हैं।

, लंदन ओलिंपिक में छह पदक जीत कर भारत ने सर्वश्रेष्ठ प्रदर्शन किया था।

 इससे उत्साहित भारतीय ओलिंपक संघ (आईओसी) ने ब्राजील के रियो डी जनेरिओ नगर में होने वाले 31वें ओलंपिक खेलों के लिए 25-30 पदक का लक्ष्य निर्धारित कर दिया।

 गत मई माह में जब खेल मंत्रालय ने भारतीय खेल प्राधिकरण (साई) तथा विभिन्न खेल संगठनों के आला अधिकारियों के साथ बैठक कर संभावित पदक संख्या टटोली तो आंकड़ा 10 से 14 के बीच सिमट गया।

 जानकारों का मानना है कि पदक संख्या दस पार हो जाए तो बड़ी बात होगी।

 ओिलंपिक में लंबी छलांग लगाने के लिए हमें कुछ नए खेलों को भी अपनाना पड़ेगा, जिसके लिए सरकार और ओलिंपक संघ को मिलकर योजना बनानी होगी।

, (येलेखक के अपने विचार हैं।

), लेखक – धर्मेंन्द्रपाल सिंह, वरीष्ठ खेल पत्रकार।

, सौजन्य – दैनिक भास्कर (05.08.2016)।

