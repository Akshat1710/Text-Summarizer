असमानता की आंच (नवभारत टाइम्स)।

दुनिया में लगातार बढ़ती आर्थिक विषमता हर किसी के लिए चिंता का विषय होनी चाहिए।

 अमीर लगातार और ज्यादा अमीर और गरीब और ज्यादा गरीब होते जा रहे हैं।

 खासकर भारत की बात करें तो यहां का हाल बाकी दुनिया से भी बुरा है।

 गरीबी-अमीरी की खाई हमारे यहां कुछ ज्यादा ही चौड़ी है।

 गरीबी उन्मूलन पर काम करने वाली संस्था ‘ऑक्सफैम’ की ताजा रिपोर्ट ‘ऐन इकॉनमी फॉर द 99 परसेंट’ के मुताबिक दुनिया की एक फीसदी सबसे अमीर आबादी की संपत्ति का आंकड़ा बाकी 99 फीसदी आबादी की कुल संपत्ति से भी ज्यादा है।

, गिनती के आठ सुपर अमीरों के पास दुनिया की आधी आबादी के बराबर की संपत्ति है।

 जहां तक भारत का सवाल है तो यहां देश की कुल संपत्ति का 58 फीसदी हिस्सा एक प्रतिशत सबसे अमीर आबादी की झोली में है।

 आर्थिक विषमता की यह खाई लगातार चौड़ी होती जा रही है।

 अध्ययन के अनुसार दुनिया की आधी गरीब आबादी की संपत्ति पहले के अनुमानों से भी कम दर्ज की गई है।

 चीन, इंडोनेशिया, लाओस, भारत, बांग्लादेश और श्रीलंका में 10 प्रतिशत अमीरों की आय में 15 प्रतिशत से अधिक की वृद्धि दर्ज की गई है जबकि सबसे गरीब 10 प्रतिशत आबादी की आय में 15 प्रतिशत से अधिक की गिरावट हुई है।

, ऑक्सफैम ने अपनी स्टडी का यह नतीजा तब पेश किया है, जब दुनिया भर के दौलतमंद वर्ल्ड इकनॉमिक फोरम की सालाना बैठक में शामिल होने दावोस पहुंचने वाले हैं।

 जाहिर है, उन्हें संसार की इस सबसे बड़ी चुनौती का भी कोई न कोई हल ढूंढना ही होगा, क्योंकि असमानता की आंच किसी न किसी रूप में पूरी दुनिया महसूस कर रही है।

 साधारण जनता में भारी आक्रोश है, जिसकी अभिव्यक्ति अपराध और हिंसक प्रदर्शनों में हो रही है।

 कई बड़े-बड़े देशों में सत्ता परिवर्तन और उग्रवादी राजनीति के उभार के पीछे भी यही असमानता है।

 ऑक्सफैम की रपट एक अर्थ में उदारीकरण और भूमंडलीकरण पर एक टिप्पणी भी है।

, विकास के तमाम दावों के बावजूद यह साबित हो गया कि पूंजीवाद का यह मॉडल संसार में संपत्ति के न्यायपूर्ण बंटवारे में बिल्कुल नाकाम साबित हुआ है।

 इसके पैरोकार ट्रिकल डाउन थियरी का हवाला देते हुए कहते थे कि ऊपर की समृद्धि रिस-रिस कर समाज के निचले वर्ग में भी खुशहाली लाएगी, पर ये बातें हवा-हवाई साबित हुई हैं।

 दरअसल वित्तीय पूंजी आधारित इस व्यवस्था का फायदा पहले से मजबूत तत्वों को ही हुआ।

छोटे-मोटे उद्योग-धंधों का नष्ट होते जाना इसकी सबसे बड़ी कमजोरी है।

 सरकारों का रोल घटते जाने से गरीबों के पक्ष में बनने वाली नीतियां भी कम हो गईं।

 ऐसे में एक रास्ता यही बचता है कि अमीरों पर ज्यादा से ज्यादा टैक्स लगाकर गरीबों के हित में योजनाएं चलाई जाएं।

 मुश्किल यह है कि राजनीतिक फैसलों पर भी पैसे वालों का ही नियंत्रण है।

 इससे पहले कि पानी सर से गुजर जाए और अराजकता के हालात बनने लगें, सरकारों को विषमता के मुद्दे पर गंभीरता से विचार करना चाहिए।

, सौजन्य- नवभारत टाइम्स।

