प्रदर्शन का अनुचित तरीका (दैनिक जागरण)।

पंजाब में विभिन्न वर्गो द्वारा आए दिन अपनी मांगों को लेकर प्रदर्शन करने के जो तरीके अपनाए जा रहे हैं, उनमें से अधिकतर का कतई समर्थन नहीं किया जा सकता।

 गत दिवस भी पंजाब राज्य सुविधा कर्मचारी संघ के छह सदस्य अपनी मांगों को मनवाने के लिए चंडीगढ़ स्थित एयर इंडिया की चार मंजिला इमारत पर चढ़ गए और ऊपर से द्वार बंद कर लिया।

 वह दिन भर ऊपर ही डटे रहे, जबकि उनके अन्य साथी नीचे खड़े रहकर सरकार के खिलाफ नारेबाजी करते रहे।

 कानून के दायरे में रहकर अपने हक के लिए आवाज उठाने का अधिकार सभी को है, लेकिन इसके लिए किसी इमारत पर चढ़ जाने, टंकी पर चढ़ जाने, पेट्रोल छिड़क लेने अथवा आग में कूद जाने जैसे कृत्य अस्वीकार्य हैं।

 दुर्भाग्यवश प्रदेश में पिछले कुछ समय से यही सबकुछ होता आ रहा है।

 वीरवार को ही एक तरफ जहां एयर इंडिया की इमारत पर प्रदर्शन हो रहा था वहीं, मोहाली में चार दिनों से नियुक्ति की मांग को लेकर टंकी पर चढ़े शिक्षक बड़ी मुश्किल से नीचे उतरे।

 ये शिक्षक अपने साथ पेट्रोल की बोतल लेकर चढ़े हुए थे।

 गत माह बठिंडा में कई माह से वेतन नहीं मिलने से परेशान ईजीएस अध्यापक ने प्रदर्शन के दौरान पहले पुतले को आग लगाई और फिर उसी आग में खुद कूद गया।

 इससे पूर्व पटियाला में अपनी मांगों को लेकर प्रदर्शन कर रही नर्स ने पुल से नहर में छलांग लगा दी थी, हालांकि उसे वहां मुस्तैद गोताखोरों ने बचा लिया था।

ऐसे और भी कई उदाहरण हैं जब सरकार के खिलाफ प्रदर्शन के दौरान नियम-कानून का उल्लंघन किया गया।

 प्रदर्शन के आत्मघाती कदमों से समस्या सुलझने की बजाय और बढ़ना स्वाभाविक ही है।

 चाहे कोई भी वर्ग हो उसे अपनी मांग उचित मंच पर ही रखनी चाहिए और यदि सरकार ने कुछ समय मांगा है तो संयम का परिचय भी देना चाहिए।

 हालांकि वर्तमान हालात को देखते हुए यह सवाल उठना स्वाभाविक है कि आखिर प्रदर्शन के ऐसे अनुचित तरीकों की आवश्यकता ही क्यों पड़ती है।

 क्या उचित मंच पर अपनी आवाज उठाने वालों की मांगों पर सरकार ध्यान ही नहीं देती है।

 यदि ऐसा है तो यह बेहद दुर्भाग्यपूर्ण है और इस स्थिति में हर हाल में परिवर्तन आना ही चाहिए।

 अन्यथा विभिन्न कर्मचारी वर्ग और बेरोजगारों में आक्रोश बढ़ना और समाज में अराजकता फैलना स्वाभाविक ही है।

 अब तो प्रदेश में चुनाव की घोषणा हो चुकी है और ऐसी परिस्थिति में अपनी मांगों को लेकर प्रदर्शन करना बेमानी है।

 फिर भी यदि संभव हो तो सरकार और प्रशासन को चाहिए कि वह कर्मचारियों की जायज मांगों को पूरा करने के लिए उचित कदम उठाए ताकि समय रहते समस्याओं को नियंत्रित किया जा सके।

(स्थानीय संपादकीय : पंजाब), सौजन्य – दैनिक जागरण।

