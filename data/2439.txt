उच्च शिक्षा की नई पहल (दैनिक जागरण)।

धनबाद में कोयलांचल विश्वविद्यालय में नए सत्र से पढ़ाई शुरू करने की मुख्यमंत्री की घोषणा राज्यहित में बड़ी पहल है।

 झारखंड गठन के पूर्व से ही यह मांग जोर पकड़ती जा रही थी कि कोयलांचल में विश्वविद्यालय की स्थापना हो।

 धनबाद न केवल देश की कोयला राजधानी के रूप में सुपरिचित है बल्कि झारखंड निर्माण के कई आख्यान भी यहां ही रचे गए।

 जिन बिनोद बिहारी महतो के नाम पर नए विश्वविद्यालय की स्थापना हो रही है, उनका झारखंड निर्माण में बड़ा योगदान है।

 पूर्व सांसद एके राय, पूर्व मुख्यमंत्री शिबू सोरेन और बिनोद बिहारी महतो ने धनबाद में ही झारखंड मुक्ति मोर्चा का गठन कर अलग राज्य का ओजस्वी स्वर पैदा किया था।

 बिनोद बाबू शिक्षा क्रांति के अग्रदूत भी थे।

 अपने जीवनकाल में ही उन्होंने तीन दर्जन से अधिक स्कूल-कॉलेज की स्थापना की।

 ‘पढ़ो और लड़ोÓ का नारा दिया।

 उनकी स्मृति में विश्वविद्यालय का नामकरण रघुवर सरकार का उनके प्रति सच्ची श्रद्धांजलि है।

 बिनोद बिहारी महतो ने विधानसभा और लोकसभा दोनों में इस क्षेत्र का प्रतिनिधित्व किया।

 वे सदैव झारखंड में शिक्षा के प्रसार के लिए प्रयासरत रहे।

 केवल वाणी में ही नहीं, कर्म में भी सक्रिय रहकर उन्होंने इस क्षेत्र के लोगों को शिक्षित होने का बड़ा अवसर दिया।

 इस समय कोयलांचल विनोबा भावे विश्वविद्यालय हजारीबाग से जुड़ा है।

 भौगोलिक रूप से भी धनबाद, गिरिडीह और बोकारो का क्षेत्रफल बड़ा हो जाता है।

 छात्रों की बढ़ती संख्या के दबाव में ही इस समय धनबाद में विनोबा भावे विश्वविद्यालय का विस्तार पटल काम कर रहा है।

 कोयलांचल में नया विश्वविद्यालय बन जाने से यहां के छात्र-छात्राओं को सुविधा तो होगी ही, शिक्षण संस्थानों का भी कायाकल्प होगा।

 यहां के सारे महाविद्यालयों में शिक्षकों का घोर अभाव है।

 छात्रों के लिए भी छात्रावास व अन्य सुविधाओं का टोटा है।

 स्नातकोत्तर की पढ़ाई के लिए जिलों में विभागों का अभाव है।

 जो भी महिला कॉलेज हैं, उन सब में छात्राओं की संख्या का दबाव बहुत अधिक है।

 रघुवर सरकार ने सही समय पर इस दिशा में कदम उठाया है।

 भले ही उनके विधायकों-सांसदों की मांग रही हो, लेकिन यहां का जनमानस और यहां के राजनीतिक दल बहुत समय से कोयलांचल में अलग विश्वविद्यालय की मांग करते रहे हैं।

 इसे एक नए अवसर के तौर पर देखा जाना चाहिए।

 उच्च शिक्षा के क्षेत्र में बुनियादी सुविधाओं का विस्तार नई पीढ़ी को शैक्षिक सुविधाओं से युक्त करेगा।

 स्थानीय संपादकीय : झारखंड , सौजन्य – दैनिक जागरण, 07-12-2016।

