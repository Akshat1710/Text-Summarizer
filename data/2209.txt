जीएसटी में राज्यों की भूमिका (दैनिक जागरण)।

आधे से अधिक राज्यों द्वारा वस्तु एवं सेवा कर संबंधी संविधान संशोधन पर मोहर लगाने के बाद इस व्यवस्था का लागू होना सुनिश्चित हो गया है।

 जीएसटी के प्रस्ताव में अब कई कमियां दूर हो गई हैं।

 पूर्व में सभी वस्तुओं पर एक ही दर से टैक्स प्रस्तावित था, जैसे साइकिल तथा लक्जरी कार पर।

 प्रसन्नता का विषय है कि वर्तमान प्रस्ताव में चार दरें हैं-5, 12, 18 एवं 28 प्रतिशत।

 आम आदमी के उपयोग की वस्तुओं पर पांच प्रतिशत से न्यून कर वसूल किया जाएगा, जबकि तंबाकू तथा लक्जरी कार पर 28 प्रतिशत की दर से।

 यह कदम सही दिशा में है, किंतु अभी इसमें एक पेच बाकी है।

 किस माल को किस दर में रखा जाएगा, यह तय होना बाकी है।

 मसलन माचिस तथा साइकिल पर पांच प्रतिशत से टैक्स वसूला जाएगा या 18 प्रतिशत से, यह अभी तय नहीं है।

 जीएसटी को सकारात्मक बनाने के लिए आम आदमी द्वारा खपत किए जाने वाले अधिकाधिक माल को पांच प्रतिशत के स्लैब में रखा जाना चाहिए।

28 प्रतिशत की दर के स्लैब के दायरे को भी बढ़ाने की जरूरत है।

 वर्तमान में इसमें तंबाकू, साफ्ट ड्रिंक तथा लग्जरी कार सम्मिलित किए गए हैं।

 इसका दायरा फास्ट फूड, एयर कंडीशनर, ब्रैंडेड कपड़े, चाकलेट आदि हानिप्रद अथवा गैर जरूरी वस्तुओं पर बढ़ा दिया जाना चाहिए।

 यह भी प्रस्तावित है कि अगले पांच वर्षों तक इन माल पर 12 प्रतिशत का सेस वसूल किया जाएगा, जिससे इन पर कुल 40 प्रतिशत का टैक्स देय होेगा।

 इस सेस को 5 वर्षों तक सीमित करने का औचित्य नहीं है।

 यदि यह माल आज जनता के लिए हानिप्रद है तो पांच वर्ष बाद भी हानिप्रद ही रहेंगे।

 अत: 28 प्रतिशत के स्लैब को स्थाई रूप से बढ़ाकर 40 प्रतिशत या इससे भी अधिक कर दिया जाना चाहिए।

 जीएसटी की एक और कमी दूर हो गई है।

 पूर्व में प्रस्तावित था कि सभी छोटे और बड़े उद्योग पर समान दर से टैक्स आरोपित किए जाएंगे।

 ऐसा होते ही छोटे उद्योगों का स्वाहा निश्चित था।

 वर्तमान प्रस्ताव में छोटे व्यापारियों एवं उद्योगों को वर्तमान में मिलने वाली छूट में बढ़त की गई है।

 यह कदम भी सही दिशा में है।

जीएसटी की मुख्य समस्या रह जाती है राज्यों की स्वायत्तता की।

 वर्तमान में विभिन्न माल पर अपनी जरूरत के अनुसार टैक्स वसूल करने को राज्य स्वतंत्र है।

 मसलन एक राज्य साइकिल पर 10 प्रतिशत से और दूसरा राज्य इस पर 15 प्रतिशत से टैक्स वसूल कर सकता है।

 जीएसटी लागू होने के बाद किस माल पर किस दर से टैक्स वसूला जाएगा, यह जीएसटी काउंसिल द्वारा तय किया जाएगा।

 इसके बाद पूरे देश में सभी राज्यों द्वारा उसी दर से टैक्स वसूल किया जाएगा।

 पेट्रोलियम को छोड़ अन्य सभी माल पर टैक्स की दर तय करने का राज्य का अधिकार छिन जाएगा।

 मूल रूप से टैक्स दर का यह एकीकरण नकारात्मक है।

 संविधान के मूल ढांचे के भी यह विरुद्ध है, परंतु आम आदमी के उपयोग की वस्तुओं पर न्यून दर से टैक्स वसूलने तथा छोटे उद्योगों को छूट देने के कारण जीएसटी के इस नकारात्मक पहलू को बर्दाश्त करना होगा।

तीन मुद्दे शेष रह जाते हैं।

 पहला है जीएसटी व्यवस्था पर नियंत्रण का।

 केंद्र सरकार का प्रस्ताव है कि पूरी प्रक्रिया पर केंद्र सरकार का नियंत्रण हो।

 सेंट्रल एक्साइज विभाग द्वारा ही जीएसटी लागू किया जाए।

 इसके विपरीत कुछ राज्यों की मांग है कि छोटे करदाताओं यानी 1.5 करोड़ रुपये प्रति वर्ष से कम व्यापार करने वालों पर नियंत्रण राज्य सरकार का हो।

 इन छोटे करदाताओं पर केंद्र सरकार द्वारा निगरानी मात्र रखी जाए।

 राज्यों के कामर्शियल टैक्स अधिकारियों की च्वाइंट एक्शन कमेटी ने छोटे व्यापारियों पर राज्य का नियंत्रण न स्वीकार किए जाने की स्थिति में आंदोलन की चेतावनी दी है।

 इन अधिकारियों की मांग घूस की कमाई को बचाने की है।

 करदाता को कोई अंतर नहीं पड़ता है कि टैक्स की वसूली भ्रष्ट राज्य तंत्र द्वारा की जाएगी अथवा भ्रष्ट केंद्रीय तंत्र द्वारा।

 सिटिजन फोरम फॉर सिविल लिबर्टी के गोपाल कृष्ण कहते हैं कि राज्य के आइएएस एवं आइपीएस अधिकारी ही केंद्र की व्यवस्था का डेपूटेशन पर संचालन करते हैं।

 यदि ये राज्य में भ्रष्ट थे तो केंद्र में ईमानदार कैसे हो जाएंगे।

 आम आदमी के लिए दोनों एक समान हैं।

 बड़े करदाताओं के लिए केंद्र की व्यवस्था पर सभी सहमत हैं।

 इसलिए छोटे करदाताओं पर भी केंद्र का नियंत्रण करना चाहिए, जिससे करदाताओं को दो तंत्रों को अलग अलग घूस नहीं देनी पड़ेगी।

दूसरा मुद्दा है वोट के वजन का।

 वर्तमान में जीएसटी काउंसिल में सभी राज्यों को एक-एक वोट दिया गया है।

 छोटे और बड़े राज्यों में भेद नहीं किया गया है।

 यह ऐसे हुआ कि महाराष्ट्र और मणिपुर को लोकसभा में बराबर सांसद आवंटित कर दिए जाएं।

 तमिलनाडु ने यह मुद्दा उठाया है, जो कि सही है।

 काउंसिल में राज्यों के वोट को राज्यों के अनुपात में वजन देना चाहिए।

 तीसरा मुद्दा है केंद्र के वीटो पॉवर का।

 वर्तमान व्यवस्था में जीएसटी काउंसिल में 33 प्रतिशत वोट केंद्र को दिए गए हैं।

 सभी राज्यों को मिलाकर 67 प्रतिशत वोट दिए गए हैं।

 साथ-साथ व्यवस्था है कि किसी भी प्रस्ताव को पारित करने के लिए 75 प्रतिशत वोट मिलना जरूरी है।

 ऐसे में केंद्र को अनकहा वीटो पॉवर हासिल हो जाता है।

 मान लीजिए कि सभी राज्य चाहते हैं कि साइकिल पर पांच प्रतिशत से टैक्स वसूल किया जाए, लेकिन केंद्र चाहता है कि इस पर 18 प्रतिशत से टैक्स वसूल किया जाए।

 सभी राज्यों के सम्मिलित 67 प्रतिशत वोट न्यून दर के पक्ष में पड़े, परंतु प्रस्ताव के पारित होने के लिए चाहिए जरूरी 75 प्रतिशत वोट से यह कम है इसलिए यह प्रस्ताव गिर जाएगा।

 बिना केंद्र की सहमति के काउंसिल में कोई भी प्रस्ताव पारित नहीं हो सकता है।

 राज्य वास्तव में पदच्युत कर दिए गए हैं।

 यह व्यवस्था नाजायज है।

 वास्तव में केंद्र को वोट देने का अधिकार देने की जरूरत ही नहीं है।

 केंद्र का काम है कि राज्यों द्वारा दिए गए निर्देश के अनुसार व्यवस्था चलाए।

जीएसटी व्यवस्था सही दिशा में चल रही है।

 कार्यान्वयन के स्तर पर आम आदमी के उपयोग के सभी माल को पांच प्रतिशत के स्लैब में रखा जाना चाहिए तथा सभी हानिप्रद एवं गैर जरूरी माल को 40 प्रतिशत के स्लैब में।

 28 प्रतिशत के स्लैब को स्थायी रूप से 40 प्रतिशत बना देना चाहिये।

 जीएसटी के ढांचे में तीन बिंदुओं पर ध्यान देने की जरूरत है।

 केंद्र का एकल नियंत्रण बनना चाहिए।

 दो के स्थान पर एक जगह घूस वसूल की जाए तो उत्तम है।

 दूसरे, जीएसटी काउंसिल में राज्यों के वोट का वजन जनसंख्या के अनुपात में होना चाहिए।

 अन्यथा केंद्र द्वारा मुट्ठी भर छोटे राज्यों को साथ लेकर देश की बड़ी जनता के विरुद्ध कदम उठाया जा सकता है।

 तीसरे, जीएसटी काउंसिल में केंद्र को शून्य वोट देना चाहिए।

 इससे केंद्र का अनकहा वीटो समाप्त हो जाएगा और बचा खुचा संघीय ढांचा बचा रहेगा।

 लेखक डॉ. भरत झुनझुनवाला, आर्थिक मामलों के विशेषज्ञ हैं और आइआइएम बेंगलुरु में प्रोफेसर रह चुके हैं , सौजन्य – दैनिक जागरण, 22-11-2016.।

