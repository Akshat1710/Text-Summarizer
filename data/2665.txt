शिक्षा को सहिष्णुता फैलाने का माध्यम बनाएं ममता (दैनिक भास्कर)।

पश्चिम बंगाल की तृणमूल सरकार ने 125 दक्षिणपंथी स्कूलों को धार्मिक असहिष्णुता का पाठ पढ़ाने के आरोप के तहत नोटिस तो जारी कर दिया है लेकिन, क्या वे इस कार्रवाई को किसी अंजाम तक ले जा सकेंगी।

 राज्य के शिक्षामंत्री पार्थ चटर्जी का यह कहना कि इनमें से सिर्फ पांच स्कूलों ने अनुमति ली है और 96 स्कूल बिना अनुमति के चल रहे हैं, शिक्षा के नाम पर चल रहे धंधे और राजनीतिकरण की स्थिति को दर्शाता है।

लेकिन सरकार को संदेह है कि ये स्कूल समाज में धार्मिक असहिष्णुता का बीज बो रहे हैं।

 इस बीच वहां तीन दशक तक शासन करने वाली मार्क्सवादी कम्युनिस्ट पार्टी का यह बयान भी गौरतलब है कि यह सारे स्कूल राष्ट्रीय स्वयं सेवक संघ के हैं, जिन्हें एक निजी ट्रस्ट चलाता है और उसके पास इस तरह के 300 स्कूल हैं।

 इन आरोपों में दम तो है कि संघ परिवार के स्कूलों में राष्ट्रप्रेम के नाम पर जो पाठ पढ़ाया जाता है वह समावेशी नहीं है।

 लेकिन, यह अनौपचारिक तौर पर ही संभव है और अगर सरकार से मान्यता प्राप्त कोई विद्यालय है तो उसे सरकारी पाठ्यपुस्तकों के अनुरूप ही शिक्षा देनी होगी।

 शिक्षा के स्तर पर सांप्रदायिकता को रोकना और उससे आगे संघ परिवार का सांस्कृतिक विकल्प तैयार करने की ममता सरकार की राजनीतिक इच्छा अगर ठोस कार्यक्रमों के आधार पर चले तो उसका स्वागत किया जाना चाहिेए।

 परंतु इस तरह के कदम तब उल्टे पड़ते हैं जब उनके विकल्प के तौर पर कोई तैयारी नहीं होती और दूसरी तरफ मदरसों और अल्पसंख्यक संगठनों को बेखटके धर्म के नाम पर कट्‌टरता की शिक्षा देने की इजाजत दी जाती है।

पश्चिम बंगाल में अल्पसंख्यक समाज की दशा सुधारने के लिए न तो माकपा ने विशेष कदम उठाए और न ही तृणमूल कांग्रेस कोई उल्लेखनीय काम कर रही है।

 पश्चिम बंगाल में अल्पसंख्यकों की शिक्षा की दुर्दशा का वर्णन न्यायमूर्ति राजिंदर सच्चर ने भी अपनी उस रपट में किया है, जिसे वह समाज बेहद आदरणीय दस्तावेज मानता है।

 ऐसे में अगर ममता बनर्जी संवैधानिक दायरे में भाषाई और सांस्कृतिक अल्पसंख्यकों को प्रदत्त अधिकारों का सम्मान करते हुए अल्पसंख्यक और बहुसंख्यक समुदायों के लिए सरकारी स्तर पर धर्मनिरपेक्ष शिक्षा का प्रसार करती हैं तो उनका स्वागत करना चाहिए, क्योंकि देश में धार्मिक सद्‌भाव कायम करने के लिए शिक्षा बुनियादी सीढ़ी है।

, सौजन्य- दैनिक भास्कर।

