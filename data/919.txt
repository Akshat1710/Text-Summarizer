अधूरे कदम (हिन्दुस्तान)।

हम कई काम अधूरे छोड़ते हैं।

 कई बार हमें भान हो जाता है कि यह करना हमारे लिए ठीक नहीं, लेकिन ज्यादातर मामलों में हमें लगता है कि हम आगे हार जाएंगे।

 हमारा रुक जाना हमारे कमजोर होने का प्रमाण है।

 हम समझ ही नहीं पाते कि जिस तरह इंद्रधनुष के बनने के लिए धूप और बारिश, दोनों जरूरी हैं, वैसे ही एक सफल जीवन के लिए हार और जीत, दोनों अनिवार्य हैं।

 आप कभी भी लगातार नहीं हार सकते और न ही आपको लगातार जीत ही हासिल होगी।

, विख्यात मनोविज्ञानी अल्बर्ट बेंडुरा कहते हैं कि हम हारने के बाद भी हार को लेकर खुद पर तरस खाने में व्यस्त रहते हैं और यह दौर जैसे ही थोड़ा लंबा खिंचता है, हमारे अवचेतन में ये चीजें पैठ जाती हैं।

 आगे हम हार को टालने की जुगत में काम ही अधूरे छोड़ने लगते हैं।

 बेंडुरा कहते हैं कि हार के बाद खुद को अपमानित समझने की सोच से हमें बचना चाहिए और खुद को कमतर मानने से भी।

 आप सहन करने की ताकत बढ़ाएं, तो आपके वार करने की ताकत खुद-ब-खुद बढ़ जाएगी।

, जॉर्ज क्लूनी को 15 साल की उम्र में लकवा मार गया।

 उनकी एक आंख ने काम करना बंद कर दिया, उनका चयन बेसबॉल की टीम में नहीं हुआ, बगैर डिग्री लिए कॉलेज छोड़ने पर पिता ने भी साथ छोड़ा, जेब में एक पाई नहीं और हॉलीवुड के लिए निकल पड़े।

 वहां भी प्रतिकूल स्थितियां मिलीं, लेकिन सारी हार को उन्होंने जमा किया और आखिर ये एक अदम्य ऊर्जा के तौर पर दिखीं।

 एक बार कामयाब होने के बाद वे असफल भी हुए, लेकिन उन्हें हार-जीत का फलसफा मालूम हो चुका था।

 यही फलसफा हमारे लिए भी राह खोलेगा।

, – नीरज कुमार तिवारी।

सौजन्य- हिन्दुस्तान।

