ट्रंप के इरादे (नवभारत टाइम्स)।

अमेरिका के राष्ट्रपति चुने जाने के बाद अपनी पहली प्रेस कॉन्फ्रेंस में डॉनल्ड ट्रंप ने कुछ बड़े ऐलान करके अपनी भावी नीतियों का संकेत दिया है।

 अगर वे इन पर गंभीरता से आगे बढ़े तो बाकी दुनिया के अलावा भारत पर भी इनका गहरा असर पड़ेगा।

 खासकर भारतीय आईटी और फार्मा कंपनियों को इससे काफी नुकसान उठाना पड़ सकता है।

 ट्रंप ने कहा कि वे दवा कंपनियों के खिलाफ सख्ती बरतेंगे।

 दवाओं के लिए वे नई बोली प्रक्रिया अपनाएंगे और इसके जरिए अधिक धन भी जुटाएंगे।

 दवा बेचने के लिए कंपनियों को अमेरिका में प्लांट लगाना होगा।

 दवाओं के दाम मनमाने तरीके से तय नहीं किए जा सकते हैं।

 ट्रंप ने यह भी कहा कि अमेरिकी कंपनियां नौकरियां आउटसोर्स नहीं कर सकेंगी।

, इस महीने की शुरुआत में अमेरिकी सांसदों ने एक बिल पेश किया है, जिसमें एच1 बी वीजा को कंट्रोल करने की कोशिश की गई है।

 इसमें प्रावधान है कि अमेरिका में नौकरी करने के लिए कम से कम एक लाख डॉलर (करीब 68 लाख रुपये) वेतन होना जरूरी है।

 इससे भारत के हजारों आईटी और गैर आईटी प्रफेशनल्स वहां नहीं जा पाएंगे।

 ट्रंप ने कहा कि अमेरिकी नागरिकों को रोजगार देना वहां काम करने वाली सभी कंपनियों की प्राथमिकता होगी।

 ट्रंप के मुताबिक अगले चार वर्षों में उनके यहां नौकरी के अनगिनत मौके होंगे।

 इसके लिए वह बॉर्डर टैक्स लगाएंगे, ताकि कंपनियां अपनी फैक्ट्रियों और ऑफिसों को अमेरिका से बाहर ले जाने से पहले कई बार सोचें।

 जाहिर है, ट्रंप ने ऐसी कोई बात नहीं कही है जो बहुत चौंकाने वाली हो।

 वे तो शुरू से कहते आ रहे हैं कि अमेरिकियों को रोजगार देना उनकी प्राथमिकता है।

 इसलिए आउटसोर्सिंग को लेकर वह जो कह रहे हैं, उसे एक निरंतरता में ही देखा जा सकता है।

, कुछ भारतीय विशेषज्ञ इसे भारत के लिए बहुत नकारात्मक नहीं मानते।

 उनके मुताबिक अमेरिका में बिजनेस कर रही भारतीय आईटी कंपनियों के लिए ट्रंप की सारी नीतियां गलत नहीं हैं।

 भारत को मजबूती से यह बताना होगा कि उसकी आईटी कंपनियों से अमेरिकी अर्थव्यवस्था को कितना व्यापार मिलता है।

 ट्रंप के सलाहकार उनका ध्यान इस ओर खींचें तो उनको धीरे-धीरे इसका अहसास हो सकता है।

 रही बात सलाहकारों की, तो इससे भी ट्रंप के इरादों का पता चलता है।

 ट्रंप एक तरफ आम अमेरिकी (जिन्हें वे भुला दिए गए अमेरिकी कहते हैं) की हालत बदलना चाहते हैं, दूसरी तरफ इसके लिए वह अपनी जो टीम बनाने जा रहे हैं, वह अरबपतियों से भरी हुई है।

, कॉमर्स विभाग बैंकर और ढाई अरब डॉलर के मालिक विल्बर रॉस को दिया जा रहा है।

 शिक्षा विभाग बेट्सी दिवोस को, जो सार्वजनिक शिक्षा की विरोधी मानी जाती हैं।

 वे प्राइवेट स्कूली शिक्षा की पैरोकार हैं।

 आवास और शहरी विकास बेन कार्सन को दिए जाने की चर्चा है, जो गरीबों को रियायती दरों पर मकान देने के सख्त विरोधी हैं।

 ये धनकुबेर अमेरिकी उद्योगपतियों को कितना नियंत्रित कर पाएंगे, कहना कठिन है।

 वैसे, यह भी देखना ही है कि ट्रंप अपनी बातों पर कितना टिक पाते हैं।

, सौजन्य- नवभारत टाइम्स।

