संपादकीय : जयललिता की विरासत संभालने की चुनौती (नई दुनिया)।

जयललिता ने अपने जीवनकाल में किसी को अपना राजनीतिक उत्तराधिकारी घोषित नहीं किया।

 एक समय उन्होंने अपनी खास दोस्त शशिकला नटराजन के भतीजे वीएन सुधाकरन को गोद जरूर लिया था, लेकिन बाद में उन्हें बेदखल कर दिया।

 दरअसल, 2011 में शशिकला परिवार से उनके संबंध नहीं बिगड़ते, तो नटराजन परिवार को उनका सहज वारिस माना जाता।

 हालांकि अब भी यह माना जाता है कि विभिन्न् प्रकार के सौदों, ठेके-तबादलों आदि में दखल के जरिए शशिकला ने अन्‍नाद्रमुक के भीतर जो पकड़ बनाई, उसका असर बाकी है।

 फिर 2011 की कड़वाहट के बाद जयललिता व शशिकला में मेल-मिलाप के संकेत भी मिले थे।

 तो अब यह देखने की बात होगी कि क्या शशिकला अन्‍नाद्रमुक और प्रकारांतर में तमिलनाडु में प्रभावशाली शक्ति के रूप में उभरती हैं।

 फिलहाल राज्य सरकार का नेतृत्व ओ. पन्न्ीरसेल्वम को मिला है, जिन्हें अदालती फैसलों के कारण मुख्यमंत्री पद छोड़ने के समय जयललिता खड़ाऊ मुख्यमंत्री बनाती थीं।

 मगर पन्न्ीरसेल्वम और शशिकला दोनों के साथ दिक्कत यह है कि उनकी शक्ति का स्रोत जयललिता से उनकी निकटता था।

 अपने बूते उनकी क्या हैसियत होगी, यह अज्ञात है।

, इस संदर्भ में उल्लेखनीय है कि जयललिता की सियासी ताकत का शुरुआती जरिया अन्‍नाद्रमुक के संस्थापक व तत्कालीन मुख्यमंत्री एमजी रामचंद्रन से उनकी खास निकटता थी।

 बहरहाल, एमजीआर के ना रहने के बाद जयललिता ने उनकी विरासत को खड़ा होने का आधार जरूर बनाया, लेकिन अपनी शख्सियत को अपने निजी करिश्मे की बदौलत विकसित किया।

 इस क्रम में वे तमिलनाडु की राजनीति में अप्रतिम व्यक्तित्व बन गईं।

 उनका मुकाबला द्रविड़ राजनीति के दिग्गज एम. करुणानिधि से था।

 आरंभ में भले यह असमान मुकाबला दिखता था, मगर जयललिता ने इसे अपनी ताकत बनाया।

 करुणानिधि का तीखा प्रतिवाद करते हुए चुनावी राजनीति में वे उनसे आगे निकलीं।

 धीरे-धीरे तमिलनाडु की सियासत की वे सर्व-प्रमुख धुरी बन गईं।

 लेकिन इस क्रम में जब अन्‍नाद्रमुक सत्ता में रही तो प्रशासन भी उनके व्यक्तित्व के इर्द-गिर्द सिमटता चला गया।

 अब जबकि वे नहीं रही हैं, तो पार्टी और राज्य प्रशासन अनाथ व अशक्त नजर आते हैं।

 व्यक्ति केंद्रित राजनीति का यह अनिवार्य परिणाम है।

 क्या अन्‍नाद्रमुक इस हाल से निकल पाएगी।

 या, विभिन्न् महत्वाकांक्षाओं की टकराहट से उसे गुजरना होगा।

 क्या ये पार्टी राष्ट्रीय स्तर पर तमिलनाडु के हितों की उसी तरह रक्षा कर पाएगी, जैसा जयललिता करती थीं।

 इन तमाम सवालों पर फिलहाल अटकलें ही लगाई जा सकती हैं।

 बहरहाल, ये स्थिति यही बताती है कि जयललिता के जाने से तमिलनाडु में कितना गंभीर राजनीतिक शून्य पैदा हुआ है।

 इसे स्पष्ट रूप से सारे देश में महसूस किया जा रहा है तो इसीलिए कि तमिलनाडु की यह शक्तिशाली शख्सियत राष्ट्रीय स्तर पर अपनी उपस्थिति का हमेशा एहसास कराती रहती थी।

, सौजन्य – नई दुनिया।

