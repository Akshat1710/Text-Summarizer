तलाशें समाधान (बिजनेस स्टैंडर्ड)।

न्यायिक नियुक्तियों को लेकर केंद्र सरकार और उच्चतम न्यायालय के बीच लंबे समय से चली आ रही लड़ाई थमने का नाम नहीं ले रही है।

 यह दुर्भाग्यपूर्ण है और यह दोनों पक्षों की साझा जिम्मेदारी है कि वे एक स्वीकार्य हल तलाशें, जिसमें न्यायिक स्वतंत्रता और जवाबदेही की जरूरत जैसे दोनों हित सुनिश्चित हो जाएं।

 हाल के दौर में असहमतियां बढ़ी हैं।

 इस महीने की शुरुआत में केंद्र ने उच्च न्यायालय में नियुक्ति के लिए कॉलेजियम द्वारा सुझाए गए 43 नामों को खारिज कर दिया था।

 फिलहाल इन न्यायालयों में कॉलेजियम के माध्यम से ही नियुक्ति होती है।

उच्चतम न्यायालय ने सरकार के प्रस्ताव को खारिज कर दिया।

 मुख्य न्यायाधीश टी एस ठाकुर वाले दो सदस्यीय पीठ ने कहा, ‘उच्च न्यायालयों में नियुक्ति के लिए हमने उन 43 नामों को ही दोहराया है, जिन्हें सरकार ने खारिज कर दिया और उन्हें पुनर्विचार के लिए भेज दिया गया है।

’ यह भी सच है कि जब तक नई व्यवस्था अस्तित्व में नहीं आ जाती, तब तक सरकार को उन नामों पर मुहर ही लगानी होगी, जो उसके पास पुनर्विचार के लिए आएंगे।

न्यायमूर्ति ठाकुर अगले वर्ष जनवरी के पहले सप्ताह में सेवानिवृत्त हो जाएंगे।

 वह हमेशा न्यायिक स्वतंत्रता के बड़े हिमायती रहे हैं।

 पिछले महीने उनके एक पीठ ने ने महान्यायवादी मुकुल रोहतगी की मौजूदगी में सरकार से कहा था कि वह न्यायपालिका पर बंदिशें लगाने पर आमादा है।

 शीर्ष अदालत के इस आरोप पर सरकार ने तल्खी से जवाब दिया।

 विधि मंत्री रविशंकर प्रसाद ने दलील दी कि सरकार ने इस साल उच्च न्यायपालिका में 120 नियुक्तियां की हैं और कहा है कि यह आंकड़ा एक साल में सबसे ज्यादा नियुक्तियों के रिकॉर्ड से महज एक कम है।

 हालांकि इससे पूरी कहानी स्पष्टï नहीं होती।

 तथ्य यही है कि मई, 2015 से उच्च न्यायालयों और उच्चतम न्यायालयों में न्यायाधीशों की निर्धारित संख्या और इन पदों पर काबिज न्यायाधीशों की संख्या में अंतर तकरीबन 7 फीसदी से बढ़कर लगभग 43 फीसदी तक पहुंच गया।

 इस कमी को पूरा करने के लिए सरकार कुछ सेवानिवृत्त न्यायाधीशों को नियुक्त करने पर भी सहमत हो गई लेकिन यह कोई स्थायी समाधान नहीं था।

 मौजूदा दौर में नियुक्ति प्रक्रिया पर हो रही बहस दो सवालों की ओर मुखातिब हो जाती है, जो प्रस्तावित प्रक्रिया से जुड़े हैं, जो नए न्यायाधीशों की नियुक्ति का आधार तैयार करेगी।

 पहला सवाल तो यही है कि सरकार ने राष्टï्रीय सुरक्षा के आधार पर किसी भी न्यायाधीश की नियुक्ति को खारिज करने की मंशा जताई है।

 दूसरा यही है कि कॉलेजियम द्वारा किसी भी न्यायाधीश को प्रोन्नत करना या हटाने का कारण देना होगा।

 इन असहमतियों में सही भाव प्रभावी होना चाहिए और दोनों पक्षों के कुछ न कुछ आग्रहों पर ध्यान दिया जाए।

 मिसाल के तौर पर अदालतों के लिए यह मानना बेहतर होगा कि अपनी पसंद के लिए वे ज्यादा पारदर्शी प्रक्रिया का अनुपालन करेंगी।

 इससे दीर्घ अवधि में न्यायपालिका में भरोसा और मजबूत ही होगा।

 इस बीच सरकार को भी निश्चित रूप से समझना चाहिए कि ‘राष्टï्रीय सुरक्षा’ बेजा इस्तेमाल होने वाला जुमला है।

 इसके दुरुपयोग की आशंका है।

अगर कॉलेजियम व्यवस्था कायम रहे और सरकार किसी विशेष न्यायाधीश को लेकर चिंतित हो तो वह उन चिंताओं को कॉलेजियम के साथ साझा कर उसे विश्वास में ले और उसके निर्णय का सम्मान करे।

 कार्यपालिका के पास व्यापक और खुली वीटो शक्ति भी ठीक नहीं होगी और इससे न्यायिक स्वतंत्रता बाधित होगी।

 इस समस्या का समाधान पहुंच में हैं।

 इसे और अधिक टालना नहीं चाहिए।

, सौजन्य – बिजनेस स्टैंडर्ड।

