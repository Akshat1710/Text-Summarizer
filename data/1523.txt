यह कैसी छात्र राजनीति (दैनिक जागरण)।

अलग-अलग तारीख में राज्य के विश्वविद्यालयों में हो रहे छात्र संघ चुनाव से राजनीतिक सरगर्मी बढ़ गई है।

 यूं तो यह चुनाव दलगत आधार पर नहीं हो रहा है, लेकिन जिन जगहों पर छात्र संघ का चुनाव है, वहां परोक्ष रूप से राजनीतिक दलों की सहभागिता भी चरम पर है।

 स्थापित नेता अपने ठोस ‘कैडेट’ की तलाश में यहां नजर टिकाए हुए हैं।

 राष्ट्रीय और क्षेत्रीय दलों के सक्रिय नेता की रुचि इस चुनाव में साफ झलकती है।

 लेकिन, इस चुनाव में जो चैतन्य विकलता और उत्साह का स्वर सक्रिय छात्रों के बीच गूंज रहा है, उसमें कई खामियां भी हैं।

 कई जगह चुनाव की शुचिता आहत हो रही है।

 कुछ छात्र इसी बहाने शक्ति प्रदर्शन करना चाहते हैं।

 हालांकि, चुनाव की जो नियमावली है, उसके कुछ प्रावधान बहुत अच्छे हैं।

 इस चुनाव में उम्मीदवारी के लिए महाविद्यालयों में 75 प्रतिशत उपस्थिति की शर्त पूरी करनी है।

 एक समय सीमा बना दी गई है, जिसके तहत सीमित समय और उम्र के छात्र को ही उम्मीदवारी का मौका दिया जा रहा है।

 कई जगहों पर पढ़ाई पूरी कर चुके युवा भी छात्र राजनीति के नाम पर अपनी रोटी सेकते रहे हैं, ऐसे लोगों को इस प्रावधान से झटका लगा है।

 मिथ्याभिमान का प्रदर्शन करने वाले उम्मीदवारों से वोटरों को परहेज करना होगा।

 यह संकट का समय है।

 जो पीढ़ी चुनाव लड़ रही है, उसने राजनीति के आदर्श पुरुषों के संघर्षमय जीवन को कितना पढ़ा-जाना है, यह समझना होगा।

 किसकी प्रेरणा से वे किनके पदचिह्नों पर चलेंगे, यह विचारणीय है।

 छात्र राजनीति का इतिहास भटकाव का भी रहा है।

 आजाद भारत में जेपी ने किस प्रकार भटक चुके छात्र आंदोलन की बागडोर अपने हाथों में संभाली, उसकी कहानी पढऩी होगी।

 छात्रों और युवाओं के लोकनायक बनकर ही जेपी ने संपूर्ण क्रांति का नारा दिया था।

 उस दौर में संघर्ष था, शुचिता थी।

 दैनिक जीवन में उपजे संत्रास और लोकजीवन में भ्रष्टाचार के खिलाफ युवामन का आक्रोश भी था।

 चुनाव में कूद पड़े छात्रों को अपना स्वमेव लक्ष्य चुनना पड़ेगा।

 छात्र संघ चुनाव में नामांकन को लेकर विनोबा भावे विश्वविद्यालय में सोमवार को जिस प्रकार का उपद्रव हुआ, यह ठीक नहीं है।

 कुछ छात्रों का नामांकन अस्वीकृत होने पर विनोबा भावे विश्वविद्यालय के कई कॉलेजों में हंगामा किया गया।

 हालांकि, झारखंड मुक्ति मोर्चा, झारखंड विकास छात्र मोर्चा, नेशनल स्टूडेंट्स यूनियन ऑफ इंडिया (एनएसयूआइ) आदि संगठनों ने यह आरोप मढ़ा है कि यूनिवर्सिटी और कॉलेज प्रशासन अखिल भारतीय विद्यार्थी परिषद को मदद कर रहा है।

 यह तो जांच का विषय है लेकिन, नामांकन की समयसीमा के आखिरी क्षण में ही कतारबद्ध होकर पर्चा दाखिल करना क्या जरूरी था, यह भी देखना होगा।

 इंजीनियरिंग कॉलेज में हंगामा करनेवाले छात्रों ने फर्नीचर व खिड़कियों के कांच तोड़ डाले।

 विश्वविद्यालय की संपत्ति को नुकसान पहुंचा।

 ऐसे में यह लाजिमी है कि हम विचार करें कि इस उद्दंडता से हम छात्र राजनीति का कौन सा स्वरूप गढ़ रहे हैं।

 स्थिति इस कदर अराजक हो गई कि पुलिस और प्रशासनिक अधिकारी को हस्तक्षेप करना पड़ा।

 शिक्षा मंदिर की ईंटें ही छात्र उखाडऩे लगें तो इसी नाम पर लड़ा जा रहा चुनाव और इसी आधार पर हो रही राजनीति, दोनों का नुकसान होना तय है।

 यह समय युवा वोटरों के लिए भी बहुत संवेदनशील है।

 उन्हें बहुत सोच कर अपने बीच के ऐसे युवा को अपना नेता चुनना होगा जो व्यक्तिगत जीवन में भी सुयोग्य हों।

 स्थानीय संपादकीय : झारखंड , सौजन्य – दैनिक जागरण, 23-11-2016.।

