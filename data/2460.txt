गुलाबी तस्वीर का सच (दैनिक ट्रिब्यून)।

बजट से पहले देश की अर्थव्यवस्था की दशा-दिशा का खाका खींचने के मकसद से आर्थिक सर्वेक्षण प्रस्तुत करने की परंपरा रही है।

 बजट सत्र की शुरुआत में राष्ट्रपति के संबोधन के बाद वित्त मंत्री अरुण जेटली ने चालू वित्तीय वर्ष की आर्थिक प्रवृत्तियों का लेखाजोखा पेश किया।

 उम्मीद की जा रही थी कि सर्वे में नोटबंदी के बाद उपजे हालात का अक्स उभरेगा।

 सर्वे में हालांकि वित्त मंत्री के आंकड़ों की कारीगरी से अर्थव्यवस्था का उज्ज्वल चेहरा उकेरने की कोशिश हुई है मगर जब चालू वित्त वर्ष में विकास दर 6.75 से 7.5 होने की उम्मीद जताई गई तो निष्कर्ष निकालना कठिन नहीं है कि विकास दर सात से नीचे जायेगी।

 नि:संदेह नोटबंदी व अन्य कारकों का विकास दर पर प्रतिकूल असर पड़ेगा।

 एक ओर वित्त मंत्री कृषि क्षेत्र में अच्छी वृद्धि की बात करते हैं तो दूसरी ओर यह जोड़ना नहीं भूलते कि नोटबंदी के असर के बाद कृषि क्षेत्र का अध्ययन किया जायेगा।

 यह तय है कि नोटबंदी ने कृषि क्षेत्र को प्रभावित किया है।

 कृषि क्षेत्र में वृद्धि की वजह वास्तव में अच्छा मानसून भी है।

बहरहाल सरकार ने स्वीकारा है कि रियल एस्टेट पर नोटबंदी का असर रहा है और कीमतों में गिरावट दर्ज की गई है।

 साथ ही यह भी जोड़ा कि रियल एस्टेट में सुधार के लिए किफायती आवास योजनाओं को प्रोत्साहित किया जायेगा।

 वहीं सरकार ने स्वीकारा है कि विश्व बाजार में कच्चे तेल की कीमतों में जारी वृद्धि एक सीमा के बाद देश की अर्थव्यवस्था को प्रभावित करने वाली है।

 नोटबंदी के दौरान अर्थव्यवस्था में सकारात्मक पहलुओं को दर्शाने की कोशिश करते भी वित्त मंत्री नजर आये।

 सरकार का दावा है कि अप्रत्यक्ष करों के संग्रह में वृद्धि दर्ज की गई।

 उपभोक्ता मूल्य सूचकांक के आधार पर महंगाई दर को नियंत्रण में बताया गया।

 इसके अलावा सरकार ने निर्यात में वृद्धि, चालू खाते में घाटे में कमी, प्रत्यक्ष विदेशी निवेश में वृद्धि, विदेशी मुद्रा भंडार में वृद्धि, विदेशी कर्ज में कमी, कृषि वृद्धि, ढांचागत सहायक उद्योगों में संचयी वृद्धि व कॉरपोरेट क्षेत्र में वृद्धि दर्शा कर अर्थव्यवस्था की गुलाबी तस्वीर उकेरने की कोशिश की है।

 अब देखना यह है कि जब दुनिया में जारी उथल पुथल के दौर में सरकार अप्रैल तक नोटबंदी के बाद हालात सामान्य होने की बात कर रही है तो आने वाला बजट आम लोगों की आकांक्षाओं को किस हद तक पूरा करता है।

, सौजन्य- दैनिक ट्रिब्यून।

