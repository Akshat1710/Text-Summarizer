लड़की ही रहने दें (दैनिक जागरण)।

जो बेटी को दे पहचान माता-पिता वही महान, हर क्षेत्र में लड़की आगे फिर क्यों हम लड़की से भागें, जिस घर मे बेटी आई समझो स्वयं लक्ष्मी आईं.. मंगलवार (२४ जनवरी) को राष्ट्रीय बालिका दिवस है।

 इस तरह के नारे, स्लोगन खूब उछलेंगे।

 वाट्स एप पर लड़कों से तुलना करती लड़कियों के गुणगान वाली कविताएं फारवर्ड होंगी।

 सेमिनार, विचार गोष्ठियां आयोजित होंगी जिनमें सोदाहरण बताया जाएगा कि लड़कियों ने कैसे अपने हौसले से लड़कों जैसा मुकाम पाया या उनसे आगे निकल गईं।

 अच्छी बात है।

 यह होना ही चाहिए लेकिन, बालिका दिवस से इतर रोजमर्रा के जीवन में लड़कियों की पीड़ा विचारते हुए एक सवाल बार-बार उभरता है।

 क्या इतना भर पर्याप्त है।

 क्या अब, आम तौर पर पुरुषों द्वारा गढ़े गए इन नारों से आगे जाकर देखने की जरूरत नहीं है कि वास्तव में एक बालिका स्वयं क्या चाहती है।

 क्यों सब उसे लड़की से लड़का बनाने पर ही तुले हुए हैं।

 यह काम तो आजकल मेडिकल साइंस के एक्सपर्ट भी कर सकते हैं।

 क्या कोई लड़की तभी स्त्रियोचित सम्मान की अधिकारिणी बन सकती है जब वह पुरुषोचित क्षमता का प्रदर्शन करे।

 कहीं यह नारेबाजी शोषण का नया जरिया बनने की ओर तो अग्रसर नहीं है।

ऐसा तब महसूस होता है जब ऑटो-टेम्पो में किसी लड़की के बैठते ही अचानक द्विअर्थी बोल वाला तेज-तेज गाना बजना शुरू हो जाता है।

 उस समय भी महसूस होता है जब कोई मां-बाप आर्थिक आत्मनिर्भरता के लिए संघर्षरत बेटी को उपेक्षित कर उस बेटी के लिए दहेज जुटाने में लग जाता है जो इस आत्मनिर्भरता के प्रपंच से दूर है।

 सास जब ऐसी बहू खोजती है जो घर का चूल्हा-चौका भी कर सके और चाकरी कर पैसा भी कमा सके।

 यह उस लड़की से पूछा भी नहीं जाता कि क्या वह दोहरा बोझ उठाने के लिए सहर्ष राजी है।

 कहीं बालिकाओं को ताकत देने के बजाय हम उनका बोझ बढ़ाने में तो नहीं लग गए हैं।

 कानूनों के बाद भी आज तक पुरखों की सम्पत्ति में लड़कियों को हक देने की बात नहीं होती लेकिन, उन्हें लड़कों की जगह बुढ़ापे का सहारा सहज ही मान लिया जा रहा है।

 ऐसे कई सवाल हैं जिन पर विचार करने की जरूरत है।

 अब समय आ गया है।

 सोच बदलें और सोचना शुरू करें।

 स्थानीय संपादकीय : उत्तर प्रदेश , सौजन्य- दैनिक जागरण।

