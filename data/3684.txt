जिम्मेदारी किसकी (दैनिक जागरण)।

विकास के पथ पर वही समाज अग्रसर होता है, जो अपनी धरोहर, मान्यताओं व परंपरा को संजोकर रखता है।

 इस दिशा में देवभूमि हिमाचल के लोगों के साथ यहां की सरकारें भी सक्रिय योगदान देती रही है।

 इन सब के बीच एक ऐसा पक्ष भी है, जो उदास करता है।

 दुर्भाग्यपूर्ण है कि जिस गाय को वेद व शास्त्रों में माता का दर्जा दिया है, वह लावारिस बन सड़कों की खाक छानती फिर रही है।

 यह आम है कि मनुष्य पशुओं को सिर्फ तभी तक पालना चाहता है, जब तक उससे लाभ मिलता है।

 इसी का नतीजा है कि प्रदेश की हर सड़क पर लावारिस पशु झुंड में घूमते दिखते हैं।

जिस समय इन्हें देखभाल की सबसे ज्यादा जरूरत होती है, इन्हें खुला छोड़ दिया जाता है।

 लावारिस घूम रहे पशु कभी सड़क हादसों का कारण बनते हैं तो कभी फसलों को बर्बाद।

 मुश्किल यह है कि जिम्मेदार वर्ग जिम्मेदारी को गंभीरता से नहीं लेता, जिससे मुश्किलें कम होने की जगह बढ़ती जाती हैं।

 प्रदेश सरकार ने पंचायत प्रतिनिधियों को पशुओं को लावारिस छोड़ने वालों के खिलाफ मामले दर्ज व जुर्माना लगाने की शक्तियां दी हैं, लेकिन सवा तीन हजार पंचायतों में आज दिन तक एक भी मामला दर्ज नहीं हुआ।

 पशुओं को टैग लगाने की योजना भी चली थी ताकि पता चल सके कि लावारिस पशु छोड़ने वाला कौन है।

समय के साथ यह मुहिम भी सिरे नहीं चढ़ सकी।

 राजनीतिक दबाव माने या किसी की नाराजगी मोल लेने का डर, पंचायत प्रतिनिधि कर्तव्य का पालन करने में कोई रुचि नहीं दिखाते।

 अगर जुर्माना किया जाता तो निश्चित तौर पर पंचायतों के राजस्व में वृद्धि होती व लोगों में भय रहता।

 पंचायतों की बेरुखी का ही नतीजा है कि लावारिस पशुओं की संख्या लगातार बढ़ती जा रही है।

 हर पंचायत में गोसदन बनाने की योजना तक सिरे नहीं चढ़ पाई है, जिससे समस्या विकराल होती जा रही है।

 लावारिस पशुओं के आतंक के कारण ही कई स्थानों पर किसानों ने खेती छोड़ दी है।

 इस समस्या का जनक समाज खुद है, इसलिए इससे निपटने के लिए भी समाज को ही आगे आना होगा।

 सबसे जरूरी है कि इसका प्रबंध भी किया जाना आवश्यक है कि लोग पशुओं को खुला न छोड़ें।

 उम्मीद करनी चाहिए कि लोग सजग होंगे व पंचायत प्रतिनिधि ईमानदारी से कर्तव्य का निर्वहन करेंगे, जिससे इस समस्या का हल आसानी से हो सके।

(स्थानीय संपादकीय हिमाचल प्रदेश), सौजन्य- दैनिक जागरण।

