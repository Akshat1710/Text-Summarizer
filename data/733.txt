नए साल में भर्ती के तौर तरीकों में भी देखने को मिलेगा नया बदलाव (बिजनेस स्टैंडर्ड)।

नियुक्ति सलाहकारों यानी रिक्रूटमेंट कंसल्टेंट (जो इन दिनों खुद को टैलेंट लीडर्स कहलाना अधिक पसंद करते हैं) ने नए साल के लिए अपनी योजनाएं तैयार कर ली हैं।

 हालांकि इनमें से कुछ पुरानी बोतल में नई शराब के माफिक ही हैं लेकिन इनसे जुड़े कुछ दिलचस्प पहलू भी सामने आ रहे हैं।

 अभी हाल तक काफी हद तक यही देखने को मिला है कि लोग अपने संभावित नियोक्ताओं से लचीले कार्य संयोजन को लेकर सवाल पूछने को लेकर असहज रहते थे।

 वर्ष 2017 में ज्यादा से ज्यादा कर्मियों को शुरुआती पैकेज के साथ ही लचीलेपन की सुविधा मिलेगी।

 इसमें अक्सर टेलीकम्युनिकेशन से लेकर काम के लचीले घंटों जैसे तमाम विकल्प मौजूद हैं।

 नियोक्ता भी ‘गिग इकॉनमी’ यानी अस्थायी दौर वाले तौर तरीकों को भुनाने के तरीकों पर गौर कर रहे हैं, जिसमें भर्तियों को तेजी देने के लिए तकनीक का सहारा और प्रक्रियाओं को दुरुस्त किया जा रहा है।

 इसने पहले ही आकार लेना शुरू कर दिया है।

 मिसाल के तौर पर लोग उबर और ओला जैसी कंपनियों के जरिये कमाई कर रहे हैं लेकिन वे औपचारिक तौर पर इन कंपनियों के कर्मचारी नहीं हैं।

 इसके अतिरिक्त अधिकांश कंपनियां अब प्रतिभाओं को नियुक्त करने के बजाय ‘अनुबंधित’ करने को तरजीह दे रही हैं और यहां तक कि वरिष्ठï पदों पर भी अब यही देखने को मिल रहा है।

, लोगों की भर्ती करने के तरीकों में भी भारी बदलाव आएगा और हम यहां केवल टेलीकॉन्फ्रेसिंग के जरिये होने वाले साक्षात्कारों की ही बात नहीं कर रहे हैं।

 सिटी ने एक नई परंपरा शुरू की है।

 यह स्नैपचैट की मूल कंपनी द्वारा बनाए गए खास स्नैप स्पेक्टेकल्स जैसे चश्मों का इस्तेमाल कर रही है, जिसमें खास कैमरे की मदद से वीडियो बनाया जाता है ताकि संभावित कर्मी यह जायजा ले सकें कि सिटी में जिंदगी कैसी नजर आ सकती है।

 इससे समूह में शामिल होने की तैयारी करने वालों को नए संवादों पर नजर रखने का अवसर मिलने के साथ ही यह मौका भी मिलता है कि वे काम करते हुए लोगों से रूबरू हो सकें।

 सिटी के अनुसार ऐसा पहला वीडियो कनिष्ठï कर्मचारियों पर आधारित ‘डे इन द लाइफ’ नाम से आया था जैसे लंदन में कोई बैंकिंग विश्लेषक या न्यूयॉर्क में तकनीक प्रशिक्षु इसमें हों।

, हालांकि ऐसी चीजों को अभी भारत में आने में कुछ समय लगेगा, फिर भी कंपनियों को उन नए तौर तरीकों को तलाशना ही होगा कि वे कॉलेज के प्रतिभावान स्नातकों के लिए उनके पसंदीदा कार्यस्थल देने में सक्षम हो सकें।

 जब लिंक्डइन और ऑनलाइन जॉब ऐप्लीकेशन ने भारत में चर्चा बटोरनी शुरू की तो उन्हें परंपरागत रिज्यूम और प्रत्यक्ष साक्षात्कार के पूरक के तौर पर ही देखा गया।

 मौजूदा दौर में भर्तियों का परिदृश्य शत प्रतिशत डिजिटल हो गया है लेकिन अभी अगले चरण को देखना होगा।

 सोशल मीडिया को संचालित करने वाले नवप्रवर्तक माध्यम, बिग डेटा और अन्य तकनीकें नौकरी तलाशने वाले के बारे में जो सूचनाएं देंगी, वह चयन के बुनियादी पहलुओं में शामिल होगा।

 साथ ही यह ऐसा वर्ष भी होगा, जब नियोक्ता बहुत तेजी से मोबाइल फस्र्ट रणनीति की ओर मुखातिब होंगे क्योंकि अब बेहतर स्मार्टफोन के जरिये ई-मेल के बजाय ऐप्लीकेशन और इंस्टैंट मेसेज का चलन ज्यादा बढ़ता जा रहा है।

, कंपनियां अपने कर्मचारियों की ब्रांडिंग को बेहतर बनाने के भी तौर तरीके लगातार तलाशती रहेंगी।

 चूंकि कुछ काबिल लोग किसी कंपनी से जुडऩे से पहले उसकी पूरी तफ्तीश करने को तरजीह देते हैं, कमोबेश उसी तरह जैसे वे किसी खरीदारी के दौरान आकलन करते हैं।

 आप उनके बारे में जितनी पड़ताल करते हैं, वे भी आपके विषय में उतनी मालूमात करते हैं।

 लिहाजा प्रतिभाओं को सक्रियता से मंच उपलब्ध कराने के लिए कंपनियों को अपनी वेबसाइट को सशक्त माध्यम के रूप में उन्नत करना होगा।

 इसके लिए अभी तक ग्राहकों पर लागू आंकड़े कारोबारियों को बेहतर रणनीतिक निर्णय लेने में मददगार होंगे, जिससे वे अब संभावित कर्मियों के बारे में सूचनाएं हासिल कर उनकी पड़ताल कर सकें ताकि नियोक्ता काम के लिए आसानी से उचित जगह पर सबसे बेहतर का तेजी से चयन कर सके।

 मिसाल के तौर पर आप लोगों की पहचान के लिए सोशल मीडिया को कैसे इस्तेमाल करते हैं या नए अवसरों को भुनाने के लिहाज से कौन अधिक मुफीद है।

 या फिर आप यह आकलन कैसे करते हैं कि किसी खास भूमिका के लिए कोई शख्स कौशल पैमाने पर कितना माकूल है।

 यह सब आंकड़ा विश्लेषण पर ध्यान केंद्रित करने के मौजूदा चलन की तुलना में बड़ा सुधार है, जो इस बात से जुड़ा है कि भर्ती का स्रोत क्या है और किसी को भर्ती करने में कितना समय लगता है।

, विशेषज्ञ इसे भर्ती प्रक्रिया में प्रारूप दृष्टिïकोण (डिजाइन थिंकिंग) का सूत्रपात करार देते हैं।

 इस प्रारूप को सरलता से समझाएं तो यह प्रक्रियाओं पर नहीं बल्कि व्यक्ति और अनुभव पर केंद्रित है।

 डेलॉयट सर्वेक्षण के अनुसार कार्य अनुभव में डिजाइन थिंकिंग के अनुप्रयोग से एचआर कुछ सवाल पूछता है, ‘शुरू से अंत तक किसी कर्मचारी के अनुभव से क्या आशय है।

 हम समन्वय और हर चीज को कैसे सिखा सकते हैं।

 हम लोगों को अधिक उत्पादक बनाने के लिए स्थान आधारित मोबाइल उपकरणों का कैसे लाभ उठा सकते हैं।

’, बहरहाल सभी चीजों को बदला नहीं जा सकता क्योंकि कुछ पुराने तौर तरीके भी बदस्तूर कायम रहेंगे।

 ऐसा इसलिए क्योंकि वे बने रहने के पूरी तरह काबिल हैं और इतने अच्छे हैं कि उन्हें तिलांजलि नहीं दी जा सकती।

 मिसाल के तौर पर जहां कंपनियां स्वचालन और डिजिटलीकरण पर अधिक भरोसा कर रही हैं, खासतौर से प्री-स्क्रीनिंग दौर में, ऐसे में भर्ती प्रक्रिया में मानवीय भूमिका का कोई विकल्प नहीं।

 भर्ती करने वाले लोग रिश्तों में जितनी अधिक गुणवत्ता लाएंगे, नए साल में उनके लिए सफलता की गुंजाइश उतनी ही अधिक बढ़ जाएगी।

, – श्यामल मजूमदार।

सौजन्य- बिजनेस स्टैंडर्ड।

