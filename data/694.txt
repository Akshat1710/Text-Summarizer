बंकर बनाना जरूरी (दैनिक जागरण)।

राज्य सरकार का सीमावर्ती क्षेत्रों में पचास करोड़ की लागत से बंकर बनाने का फैसला देर आयद दुरुस्त आए की कहावत को चरितार्थ करता है।

 राज्य के सीमावर्ती क्षेत्रों में पाकिस्तान की गोलाबारी के कारण लोगों को होने वाली परेशानियों से हर कोई भलीभांति परिचित है।

 विगत दो महीने में ही संघर्ष विराम उल्लंघन के करीब तीन सौ मामले दर्ज हो चुके हैं।

 शायद ही कोई ऐसा महीना गुजरा होगा जब सीमांत क्षेत्रों के लोगों को परेशानियों का सामना नहीं करना पड़ता है।

 यह सही है कि राज्य सरकार ने कुछ गांव में बंकर बनाए भी हैं, मगर यह इतने कम हैं कि अधिकांश लोगों की जान को हर पल खतरा बना रहता है और गोलाबारी होने के बाद उन्हें प्रशासन द्वारा बनाए गए राहत कैंपों में दिन बिताने पड़ते हैं।

 विगत दिवस मुख्यमंत्री ने सीमावर्ती क्षेत्रों में जगह की पहचान करने को कहा, ताकि इन स्थानों पर बंकर बनाए जा सकें।

 उन्होंने सीमांत क्षेत्रों में रहने वालों के लिए पर्याप्त पुनर्वास योजना बनाने की बात कर उन्हें एक नई उम्मीद भी दी है।

 मगर सीमांत क्षेत्रों में रहने वाले लोगों की परेशानियां तभी कम होंगी जब सरकार घोषणाओं को अमली जामा भी पहनाए।

 अक्सर देखा जाता है कि लोगों को शांत करने के लिए सरकारी स्तर पर घोषणाएं तो कर दी जाती हैं मगर बाद में उन्हें भुला दिया जाता है।

 सीमांत क्षेत्रों में बंकरों का निर्माण भी उनमें से एक है।

 बीते वर्षों में इन क्षेत्रों में रहने वाले लोगों की सुरक्षा के लिए बंकर बनाने के साथ-साथ पांच-पांच मरला भूमि के प्लाट आवंटित करने की भी कई बार घोषणा हुई, मगर विडंबना यह है कि आज तक एक भी ग्रामीण को पांच-पांच मरले का प्लाट नहीं दिया गया।

 इससे ग्रामीणों में सरकार के प्रति अविश्वास और रोष होना स्वभाविक है।

 राज्य सरकार को चाहिए कि इस बार वह अपनी घोषणा पर गंभीरता दिखाए और बंकर बनाने के लिए अति शीघ्र काम शुरू करें।

 इसके लिए यह जरूरी है कि सभी जिलों के डिप्टी कमिश्नर इस पर तुरंत कार्रवाई करें और जगह की पहचान करें।

 इससे हर दिन खौफ में जिंदगी जीने वालों को थोड़ी राहत मिलेगी।

 स्थानीय संपादकीय : जम्मू-कश्मीर , सौजन्य – दैनिक जागरण, 23-11-2016.।

