सुधारों को झटका (दैनिक जागरण)।

सुप्रीम कोर्ट ने राष्ट्रीय न्यायिक नियुक्ति आयोग को असंवैधानिक ठहराने के साथ ही जिस तरह न्यायाधीशों की नियुक्ति वाली कोलेजियम व्यवस्था की वकालत भी की उससे उसने खुद को सवालों के घेरे में खड़ा करने का काम किया है।

 यह सुधारों से बचने और साथ ही उन्हें रोकने वाला फैसला नजर आता है।

 इस फैसले से संतुष्ट नहीं हुआ जा सकता, क्योंकि यह स्पष्ट हो चुका है कि कोलेजियम व्यवस्था दोषपूर्ण है।

, यह नैसर्गिक सिद्धांतों के विरुद्ध है कि न्यायाधीश ही न्यायाधीशों की नियुक्ति करें।

 ज्यादातर लोकतांत्रिक देशों में ऐसा नहीं होता और इस तर्क को महत्ता नहीं दी जा सकती कि न्यायपालिका की स्वायत्तता के लिए यह आवश्यक है कि न्यायाधीश ही अपने उत्तराधिकारियों का चयन करें।

 इस तर्क के हिसाब से तो अन्य सभी स्वायत्त संस्थाओं को भी ऐसा ही अधिकार मिलना चाहिए।

, कोलेजियम व्यवस्था के पहले न्यायाधीशों की नियुक्ति में सरकार की प्रभावी भूमिका थी।

 इसके चलते कई बार सरकारों ने मनमानी की।

 वह दोषपूर्ण व्यवस्था थी और उसके रहते न्यायपालिका की स्वायत्तता सुरक्षित नहीं थी।

 यह अच्छा हुआ कि 1993 में सुप्रीम कोर्ट की ओर से उसे खारिज कर दिया गया, लेकिन उसके स्थान पर लाई गई कोलेजियम व्यवस्था आदर्श नहीं थी।

 यही कारण रहा कि कोलेजियम और साथ ही सुप्रीम कोर्ट के उस फैसले पर सवाल उठते रहे जिसके तहत न्यायाधीशों ने अपने सहयोगियों को नियुक्त करने का अधिकार अपने हाथ में ले लिया था।

, राष्ट्रीय न्यायिक नियुक्ति आयोग का गठन एक लंबी प्रक्रिया का हिस्सा था।

 कोलेजियम को खत्म कर न्यायाधीशों की नियुक्ति के लिए आयोग बनाने की जरूरत संविधान समीक्षा आयोग और प्रशासनिक सुधार आयोग के साथ-साथ संसदीय समितियों ने भी जताई थी।

 ऐसे किसी आयोग के गठन की पहल संप्रग सरकार ने की और राजग सरकार ने उसे अंजाम तक पहुंचाया।

 इस आयोग के गठन को संसद के दोनों सदनों ने करीब-करीब एक स्वर से मंजूरी दी।

 चूंकि एक-दो सांसदों को छोड़कर किसी ने कहीं कोई आपत्ति नहीं की और आधे से अधिक राज्यों की विधानसभाओं ने भी संसद के फैसले का अनुमोदन करने में देर नहीं लगाई इसलिए माना यह जा रहा था कि सुप्रीम कोर्ट उसे जनता की इच्छा के रूप में देखेगा।

 ऐसा नहीं हुआ।

, सुप्रीम कोर्ट ने इस आयोग को असंवैधानिक करार देते हुए कहा कि वह संविधान के मूल ढांचे के खिलाफ है।

 संविधान के मूल ढांचे का हवाला पहले भी दिया गया है।

 समय आ गया है कि कोई यह स्पष्ट करे कि संविधान का मूल ढांचा क्या है और वह कहां एवं किस रूप में वर्णित है।

 यह भी स्पष्ट करने की जरूरत है कि क्या संविधान में यह भावना व्यक्त है कि न्यायाधीश ही न्यायाधीशों की नियुक्ति करें।

, यदि सुप्रीम कोर्ट कोलेजियम व्यवस्था को दुरुस्त करने का पक्षधर है तो उसने ऐसी ही पक्षधरता न्यायिक सुधारों की राह खोलने वाले राष्ट्रीय न्यायिक नियुक्ति आयोग को दुरुस्त करने के प्रति क्यों नहीं दिखाई।

 फिलहाल कहना कठिन है कि सरकार, राजनीतिक नेतृत्व का अगला कदम क्या होगा।

 सुप्रीम कोर्ट का फैसला सवालों को जन्म देने वाला अवश्य है, लेकिन जरूरत इन सवालों का जवाब तलाशने और किसी सर्वमान्य नतीजे पर पहुंचने की है।

 न्यायपालिका की स्वायत्तता भी बनी रहनी चाहिए और संसद की संप्रभुता का भी सम्मान होना चाहिए।

 इसी के साथ न्यायाधीशों की नियुक्ति की ऐसी व्यवस्था भी बननी चाहिए जो दोषमुक्त होने के साथ ही देश को भरोसा दिलाने वाली भी हो।

,  , सौजन्य :- दैनिक जागरण  ,17.10.2015।

