सुविधा पर सवाल (दैनिक जागरण)।

सरकार कालेज शिक्षकों और विश्वविद्यालय के प्राध्यापकों पर कुछ ज्यादा ही मेहरबान हुई है।

 मुख्यमंत्री ममता बनर्जी ने कालेज शिक्षकों और विश्वविद्यालय के प्राध्यापकों के रिटायरमेंट की उम्र बढ़ाने के साथ उनके लिए एक साथ कई तरह की सुविधाएं देने की घोषणा की है।

 कालेज शिक्षकों और प्राध्यापकों के रिटायरमेंट की उम्र 60 वर्ष से बढ़ा कर 62 वर्ष करने की घोषणा स्वयं मुख्यमंत्री ने की है।

 कालेज और विश्वविद्यालय के सभी स्थायी अध्यापकों और प्राध्यापकों को वेस्ट बंगाल हेल्थ स्कीम योजना के दायरे में लाने की घोषणा भी की गई है।

 इस योजना के तहत पांच लाख रुपये स्वास्थ्य बीमा कवरेज का लाभ उन्हें और उनके परिवार के सभी सदस्यों को मिलेगा।

 बीमा की कुल राशि सरकार वहन करेगी।

मुख्यमंत्री ने कालेज और विश्वविद्यालय के अध्यापकों और प्राध्यापकों के लिए जो सुविधाएं देने की घोषणा की है वह प्रशंसनीय है।

 लेकिन इसी से उनकी समस्याओं का पूरी तरह हल नहीं हो जाएगा।

 वेतन वृद्धि से लेकर पदोन्नति और और रिक्त पदों के नहीं भरने के कारण काम का अतिरिक्त दबाव आदि कई तरह की समस्याओं से वे जूझ रहे हैं।

 अंशकालिक और अनियमित अध्यापक के रूप में कुछ लोग वर्षों से सेवाएं दे रहे हैं लेकिन उनकी नियुक्ति नहीं हो रही है।

 सरकार ने कानून में संशोधन कर उच्च शिक्षा के शीर्ष पदों पर सरकार के मनपसंद आदमी को बैठाने की व्यवस्था कर ली है।

 ऐसे पदों को राजनीतिक रंग देखे बिना शिक्षाविदों के लिए ही छोड़ दिया जाना चाहिए।

 सरकार निगरानी रख सकती है लेकिन शिक्षा के क्षेत्र में उसे हस्तक्षेप करने से बचना चाहिए।

 शिक्षकों, अध्यापकों, और प्राध्यापकों को साधारण सरकारी कर्मी की तरह कुछ सुविधाएं देकर खुश नहीं किया जा सकता।

 उनके लिए मानसिक संतुष्टि और स्वतंत्रता जरूरी है।

 शिक्षा की गुणवत्ता बढ़ाने के लिए सरकार को कालेजों और विश्वविद्यालयों में ढांचागत सुविधाएं विकसित करने पर भी जोर देना चाहिए।

 मुख्यमंत्री ने छह माह में कालेजों और विश्वविद्यालयों में अध्यापकों के रिक्त पद भरने की बात जरूर कही है लेकिन इतने कम सम में सभी रिक्त पदों पर नियुक्ति होने में संदेह है।

 अध्यापकों और प्राध्यापकों के रिटायरमेंट की उम्र बढ़ाने से तो यही लगता है कि नये लोगों के लिए अवसर सिमट जाएंगे।

(हाईलाइटर-शिक्षकों, अध्यापकों, और प्राध्यापकों को साधारण सरकारी कर्मी की तरह कुछ सुविधाएं देकर खुश नहीं किया जा सकता।

 उनके लिए मानसिक संतुष्टि और स्वतंत्रता जरूरी है।

 शिक्षा की गुणवत्ता बढ़ाने के लिए सरकार को कालेजों और विश्वविद्यालयों में ढांचागत सुविधाएं विकसित करने पर भी जोर देना चाहिए)।

 स्थानीय संपादकीय : पश्चिम बंगाल , सौजन्य – दैनिक जागरण।

