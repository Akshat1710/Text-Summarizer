सेक्युलरवाद की असलियत (दैनिक जागरण)।

हाल ही में कई समाचार पत्रों में इस्लामी आतंकवाद और उसकी विष-बेल को सींचने वालों से संबंधित कुछ खबरें एक साथ प्रकाशित हुईं।

 भारत सहित संपूर्ण विश्व आज जहां आतंकवाद और इस्लामी कट्टरता से जूझ रहा है वहीं देश के स्वयंभू पंथनिरपेक्षकों का असली चेहरा एक बार फिर दुनिया के समक्ष उजागर हुआ है।

 अपने उन्मादी भाषणों से कट्टरता का संदेश देने वाले और आतंकियों के प्रेरणास्नोत डॉ. जाकिर नाइक की संस्था इस्लामिक रिसर्च फाउंडेशन यानी आइआरएफ ने वर्ष 2011 में राजीव गांधी चैरिटेबल ट्रस्ट को 50 लाख रुपये भेंट स्वरूप दिए थे।

 अपने बचाव में कांग्रेस ने तर्क दिया कि उसने वह राशि जून 2016 में नाइक की संस्था को लौटा दी थी।

 यक्ष प्रश्न यह है कि डॉ. जाकिर नाइक की संस्था द्वारा दिए गए धन को कांग्रेस ने क्यों स्वीकार किया और जून 2016 तक इसे अपने पास क्यों रखा।

 वह भी तब जब संप्रग-2 सरकार को इस बात की जानकारी थी और उसने वर्ष 2012 में संसद को सूचित भी किया था कि जाकिर नाइक का चैनल पीस टीवी उन 24 विदेशी चैनलों में से एक था जिसका प्रसारण भारत में अवैध रूप से हो रहा था।

 यही नहीं, तत्कालीन कांग्रेस नीत सरकार पीस टीवी के लाइसेंस संबंधी आवेदन को 2008 से लेकर 2012 तक हर वर्ष निरस्त भी कर रही थी।

, हत्या के एक मामले में लगभग एक दशक बाद जमानत पर रिहा हुए पूर्व राजद सांसद मोहम्मद शहाबुद्दीन, जिसे अधिकतर समाचार पत्रों ने एक कुख्यात अपराधी की संज्ञा दी, उसने अपने वक्तव्य में कहा कि राजद अध्यक्ष लालू प्रसाद यादव ही उनके प्रेरणास्नोत नेता हैं।

 सिवान के पूर्व सांसद का यह कथन इसलिए भी महत्वपूर्ण है, क्योंकि 1990 में जब बिहार लालू के एकछत्र जंगलराज की गिरफ्त में था, उसी कालखंड में शहाबुद्दीन न केवल सक्रिय हुए, बल्कि उनका प्रदेश में आपराधिक और राजनीतिक ग्राफ भी तेजी से बढ़ा।

 लालू के शासनकाल में शहाबुद्दीन को ही जंगलराज का पोस्टर ब्वॉय कहा जा सकता है।

 बिहार में कट्टर इस्लामी विचारधारा और शहाबुद्दीन का आपराधिक रिकॉर्ड सभी जानते हैं।

 अन्य मामलों में दोषी शहाबुद्दीन द्वारा लालू प्रसाद यादव को अपना एकमात्र नेता कहना कोई आश्चर्य की बात नहीं है।

 नि:संदेह पांच मामलों में उम्रकैद की सजा पाने वाले और छह अन्य मामलों में आरोपित शहाबुद्दीन का खुली हवा में सांस लेना बिना बिहार सरकार की निष्क्रियता और प्रशासनिक ढिलाई के कारण संभव नहीं है।

, 2014 के राजीव रोशन हत्याकांड में सिवान पुलिस शहाबुद्दीन के खिलाफ अभियोग प्रारंभ करने में असफल रही।

 क्यों।

 इसके अतिरिक्त राज्य सरकार शहाबुद्दीन पर अपराध नियंत्रण अधिनियम यानी सीसीए का शिकंजा कसने में भी विफल साबित हुई।

 यदि सुशासन का दम भरने वाली नीतीश सरकार उक्त अधिनियम का उपयोग करती तो साक्ष्यों को प्रभावित करने की संभावना और आपराधिक पृष्ठभूमि के कारण शहाबुद्दीन जमानत पर जेल से बाहर नहीं आ पाता।

 अगस्त 2004 के तेजाबकांड में सिवान के एक व्यवसायी चंदा बाबू के दो बेटों सतीशराज और गिरीशराज की अपहरण के बाद हत्या कर दी गई थी।

 इस हत्याकांड के एकमात्र गवाह चंदा बाबू के सबसे बड़े बेटे राजीव थे, लेकिन सुनवाई के दौरान 16 जून 2014 को रात साढ़े आठ बजे उनकी भी गोली मारकर हत्या कर दी गई।

 बिहार की वर्तमान गठबंधन सरकार में सबसे अधिक राजद की हिस्सेदारी और लालू प्रसाद यादव के प्रभाव के कारण ही शहाबुद्दीन सेक्युलरवाद के नए प्रतीक के रूप में उभरे हैं।

 शहाबुद्दीन के समर्थकों ने जिस तरह जेल के बाहर अपने नेता के स्वागत की व्यवस्था की, 300 गाड़ियों के काफिले का प्रबंध किया, वह स्पष्ट करता है कि बिहार की सेक्युलरिस्ट सरकार में कट्टर इस्लामी आपराधिक शक्तियां किस हद तक पैर पसार चुकी हैं।

 हालांकि भारी जनदबाव के कारण विवश होकर नीतीश सरकार ने शहाबुद्दीन की जमानत रद करने के लिए सर्वोच्च न्यायालय का रुख किया है।

 अब देश निर्णय की प्रतीक्षा में है।

, शहाबुद्दीन को लेकर कांग्रेस का विरोध केवल नूरा-कुश्ती ही है।

 तथाकथित पंथनिरपेक्षक और पुराने सहयोगी कांग्रेस और राजद की कश्मीर, जाकिर नाइक और शहाबुद्दीन को लेकर विचारधारा साझा है।

 कश्मीर के वर्तमान परिप्रेक्ष्य में जिस तरह दिल्ली से श्रीनगर पहुंचे वार्ताकार प्रतिनिधिमंडल के कुछ सदस्यों के साथ पाकिस्तान-परस्त अलगाववादियों ने व्यवहार किया वह देश के छद्म-पंथनिरपेक्ष नेताओं के मुंह पर किसी तमाचे से कम नहीं है।

 जब वामपंथी सीताराम येचुरी, डी. राजा और जदयू नेता शरद यादव ने व्यक्तिगत रूप से श्रीनगर में अलगाववादियों से बात करनी चाही तो हुर्रियत नेता सैयद अली शाह गिलानी, उमर फारुक सहित सभी ने उनके लिए घर का दरवाजा तक नहीं खोला।

 पाकिस्तानी एजेंटों के दरवाजे के बाहर घंटों इंतजार करने पर देश के इन तथाकथित सेक्युलरिस्टों को कोई शर्मिदगी नहीं है।

 राष्ट्रीय स्वयंसेवक संघ सहित कई संगठन भारत की सेवा के लिए प्रयासरत हैं और उसकी सुरक्षा के लिए सदैव बलिदान के लिए तत्पर रहते हैं।

 क्या कभी कल्पना की जा सकती है कि सेक्युलरिस्ट देश के राष्ट्रवादी संगठनों के दरवाजों पर भी देशहित में दस्तक देंगे।

 क्या यह विकृत मानसिकता नहीं है कि छद्म पंथनिरपेक्षकों के लिए देशभक्त अछूत हैं, जबकि अलगाववादी और इस्लामी कट्टरपंथी उनके लिए सर्वोच्च हैं।

, वास्तव में स्वतंत्र भारत में छद्म पंथनिरपेक्षता की विरासत और सेक्युलरिस्टों द्वारा इस्लामी कट्टरपंथियों को पोषित करने की परंपरा को स्थापित करने वालों में देश के पहले प्रधानमंत्री जवाहर लाल नेहरू की भी कुछ भूमिका रही है।

 पं. नेहरू मुस्लिम सांप्रदायिक शक्तियों के खिलाफ कभी मुखर नहीं रहे, बल्कि उनकी मानसिकता ऐसी शक्तियों से समझौता करने की रही।

 घोर सांप्रदायिक कश्मीरी नेता शेख अब्दुल्ला को नेहरू सेक्युलरिस्ट मानते थे।

 जब उन्हें अपनी गलती का बोध हुआ तो उन्होंने ही शेख को जेल में डालने का काम किया।

 वाम दुष्प्रचार से प्रभावित होकर गांधीजी की हत्या के पश्चात नेहरू ने संघ पर प्रतिबंध लगा दिया, लेकिन मृत्यु से एक वर्ष पूर्व उन्होंने अपनी भूल को सुधारते हुए 1963 की गणतंत्र दिवस परेड में शामिल होने के लिए संघ को स्वयं आमंत्रित किया।

 नेहरू की पंथनिरपेक्षता के प्रति आस्था तो थी, किंतु उनके इस दर्शन की कल्पना विकृत थी।

 इसके विपरीत आज छद्म पंथनिरपेक्षकों का सेक्युलरवाद केवल मुस्लिम वोट बैंक तक ही सीमित है।

 नाइक का सोनिया-राहुल के प्रति स्नेह और शहाबुद्दीन की लालू के प्रति स्वामिभक्ति इसी मानसिकता की एक और कड़ी है।

 जिस तरह नेहरू अपनी गलतियों का अहसास होने पर उन्हें सुधारने में कोई संकोच नहीं करते थे, क्या आज सोनिया, राहुल या फिर लालू से ऐसी अपेक्षा की जा सकती है।

लेखक :- बलबीर पुंज (भाजपा के राज्यसभा सदस्य रहे हैं)।

सौजन्य :- दैनिक जागरण , 20-09-2016।

