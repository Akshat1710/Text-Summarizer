नोटबंदी का हासिल (बिजनेस स्टैंडर्ड)।

इस सप्ताह की शुरुआत में मैंने केमिकल कंपनी चलाने वाले एक कारोबारी से पूछा था कि उसके कामकाज पर नोटबंदी के फैसले का क्या असर पड़ा है।

 मुझे उसका जवाब सुनकर बहुत हैरत हुई।

 उसका कहना था कि इस फैसले ने तो उसकी बिक्री बढ़ा दी है।

 अधिकतर प्रतिस्पद्र्धी मझोले और छोटे स्तर के कारोबारी हैं और अधिकांशत: नकदी में ही कारोबार करने से इस समय बुरी तरह फंस गए हैं।

 लेकिन इसी वजह से उस कारोबारी का धंधा बढ़ गया।

 भारतीय अर्थव्यवस्था की जटिलताओं को समझने की कोशिश में आपका स्वागत है।

पीतल उद्योग के लिए मशहूर मुरादाबाद, होजरी उद्योग के लिए चर्चित तिरुपुर, साइकिल और होजरी के लिए विख्यात लुधियाना और शीशे के उत्पादों के लिए मशहूर फिरोजाबाद से आई रिपोर्टों का मिला-जुला संदेश यही है कि कारोबार में बड़ी गिरावट आई है।

 लेकिन नवंबर महीने के खरीद-फरोख्त सूचकांक (पीएमआई) से पता चलता है कि भले ही यह अक्टूबर की तुलना में कम है लेकिन पिछले महीनों से खास अलग नहीं है।

 वैसे समाचारपत्र मजदूरों के काम नहीं मिलने से परेशान होकर अपने गांवों का रुख करने और बैंकों की कतार में लगने से मजदूरी गंवाने की खबरों से भरे हुए हैं लेकिन सेंटर फॉर मॉनिटरिंग इंडियन इकॉनोमी (सीएमआईई) ने बेरोजगारी की दर में कमी की रिपोर्ट दी है।

 (संभवत: रबी की बुआई का मौसम होने से मजदूरों को अस्थायी रोजगार मिला है।

) डाबर और गोदरेज जैसी उपभोक्ता उत्पादक कंपनियां अपने कारोबार में 40 फीसदी गिरावट की बात कह रही हैं लेकिन सीएमआईई उपभोक्ताओं के मिजाज में सुधार की बात कह रही है।

 हमें लगातार ऐसी रिपोर्ट और तस्वीरें देखने-पढऩे को मिल रही हैं जिनमें खाली पड़ी कृषि मंडियों का विवरण दर्ज है।

 इन मंडियों में न तो खरीदार हैं और न ही विक्रेता।

 इसके बाद भी कृषि उत्पादों के दामों में खास असर नहीं दिखा है।

कुछ अंतर्विरोधों की व्याख्या बाकियों की तुलना में थोड़ी आसान होती है।

 ऑटोमोबाइल कंपनियों ने नवंबर में बिक्री बढऩे के आंकड़े पेश किए हैं लेकिन इसका मतलब है कि इस दौरान कंपनियों से डीलरों तक वाहनों की आवाजाही बढ़ी है।

 दीवाली की बंपर बिक्री के बाद डीलरों के पास स्टॉक बहुत कम बच गया था।

 कार लोन के मामले में देखने को मिला है कि उपभोक्ताओं को खुदरा बिक्री में करीब 40 फीसदी की जबरदस्त गिरावट आई है।

 सकल घरेलू उत्पाद (जीडीपी) में एक से लेकर दो फीसदी की गिरावट का अनुमान लगाने वाले विश्लेषक सही हो सकते हैं और अर्थव्यवस्था पर इसका असर होने लगा है।

 शेयर बाजार तो शायद ऐसा ही सोच रहा है।

 क्या यह कवायद अदा की जा रही कीमत के लायक है।

 इसका जवाब स्वाभाविक तौर पर इस बात पर निर्भर करता है कि नोटबंदी अभियान के घोषित लक्ष्य को किस हद तक हासिल किया जाता है।

मौजूदा स्तर पर यही लगता है कि शुुरुआती अनुमानों से कम प्रतिदान ही मिलेगा।

 शुरुआती अनुमान था कि करीब तीन लाख करोड़ रुपये के नोट बैंकिंग प्रणाली में लौटकर नहीं आएंगे और वे विमुद्रीकृत रह जाएंगे।

 उसमें से एक हिस्सा जनधन खाताधारकों के बीच बांटने की भी योजना थी।

 यह अमीरों के धन को गरीबों के बीच बांटने की रॉबिनहुड शैली होती।

 लेकिन अब इसके लिए बहुत कम रकम ही रह जाने की आशंका है, शायद एक-दो लाख करोड़ रुपये ही विमुद्रीकृत रहेंगे।

 फिर तो इस पहल पर आने वाली एक लाख करोड़ रुपये से अधिक की लागत को देखते हुए इसका पूरा मकसद ही अधूरा रह जाएगा।

 हाल ही में सरकार की तरफ से लाई गई नई स्वैच्छिक आय घोषणा योजना से मिलने वाला राजस्व भी होने वाला शुद्ध मुनाफा इस अभियान के चलते हुई आपाधापी की तुलना में काफी कम होगा।

 इसके साथ ही काले धन पर भी इसका खास असर पडऩे की संभावना नहीं दिख रही है।

 मसलन, पिछले कुछ हफ्तों में रियल एस्टेट क्षेत्र में धुआंधार तरीके से नकदी को खपाने की कोशिश की गई है।

लागत और लाभ के बीच के नकारात्मक संतुलन की स्थिति में बदलाव आ सकता है अगर सरकार व्यापक स्तर पर डिजिटल भुगतान को बढ़ावा देने में सफल रही।

 इससे भविष्य में कर राजस्व बढऩे में मदद मिलेगी।

 कर वंचना और गुप्त लेनदेन पर रियायतों को भी वस्तु एवं सेवा कर और स्टांप शुल्क में कटौती जैसे व्यवस्थागत तरीकों से कम करना होगा।

 हालांकि मुद्दा यह है कि इन कदमों को तो नोटबंदी के अभियान के बगैर भी स्वतंत्र रूप से लागू किया जा सकता था।

 नोटबंदी शुरू में एक बुरा विचार लगा था लेकिन इसे अधूरी तैयारियों के साथ अंजाम भी दिया जा रहा है।

, सौजन्य – बिजनेस स्टैंडर्ड।

