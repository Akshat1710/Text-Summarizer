संस्कृत का मोह (नवभारत टाइम्स)।

असम सरकार ने जिस तरह राज्य के सभी स्कूलों में 8वीं क्लास तक संस्कृत को अनिवार्य बनाने का फैसला किया है, उससे कई सवाल खड़े होते हैं।

 आज जब दुनिया भर के शिक्षाविद और मनोवैज्ञानिक बच्चों के बस्ते का बोझ कम करने के उपाय खोजने में जुटे हैं, तब असम सरकार उन पर एक और विषय का भार लाद रही है।

 संस्कृत के महत्व को लेकर कोई बहस नहीं है।

 भारत की इस शास्त्रीय भाषा में महान साहित्य रचा गया और गंभीर विमर्श हुआ।

 लेकिन सचाई यही है कि बोलचाल की भाषा के रूप में इसका सदियों पहले विलोप हो चुका है।

 देश में माध्यमिक शिक्षा के स्तर पर त्रिभाषा फार्मूला ही आदर्श है।

 दुनिया के साथ हमकदम होकर चलने, आधुनिक ज्ञान और प्रौद्योगिकी की जानकारी हासिल करने के लिए अंग्रेजी अनिवार्य है।

 इससे आगे चलकर तकनीकी क्षेत्रों और शोध में भी मदद मिलती है।

, साथ ही हिंदी की पढ़ाई भी जरूरी है क्योंकि देश की आधी आबादी इसे बोलती है और जमीनी स्तर की संपर्क भाषा भी यही है।

 देश में कहीं भी काम करना या बसना हो तो हिंदी के बिना काम नहीं चलता।

 इसके साथ ही बच्चों के लिए अपनी स्थानीय भाषा का ज्ञान भी जरूरी है।

 इससे हर क्षेत्र के बच्चे अपनी भाषा-संस्कृति से जुड़ते हैं।

 जहां तक हिंदी-उर्दू भाषियों का प्रश्न है तो त्रिभाषा फ़ॉर्म्युले की शुरुआत करते हुए कहा गया था कि इस इलाके के लोग हिंदी और इंग्लिश के अलावा एक और भारतीय भाषा सीखेंगे तो इससे राष्ट्रीय एकता को मजबूती मिलेगी।

 अफसोस यहां तीसरी भाषा के रूप में संस्कृत के आ जाने से हिंदीभाषियों के तमिल, तेलुगू, कन्नड़ या असमिया आदि सीखने की संभावना समाप्त हो गई।

 अच्छा होता कि इस अनुभव से सबक लेकर हम ईमानदारी से हर जगह आठवीं क्लास तक बच्चों को हिंदी और अंग्रेजी के अलावा एक और जीवित भारतीय भाषा सिखाने का प्रयास करते।

 लेकिन अभी तो असम के उदाहरण से स्पष्ट है कि सत्तारूढ़ वर्गों की दिलचस्पी इतिहास की धारा को पीछे की तरफ मोड़ने में ही है।

, ध्यान से देखें तो संस्कृत को प्रासंगिक बनाने का सबसे अच्छा तरीका यह है कि इसे उच्च स्तर पर पढ़ाया जाए।

 विश्वविद्यालयों में इसे स्वैच्छिक विषय के रूप में पढ़ाया जाना चाहिए।

 संस्कृत में लिखे गए कई महान ग्रंथों के पुनर्पाठ की आवश्यकता है।

 इस कार्य को आगे बढ़ाने के लिए शोधार्थियों को आगे आना चाहिए।

 इस दिशा में बेहतर काम वही कर पाएगा जो अपनी पूरी रुचि और इच्छा के साथ इसे करे।

 अभी स्कूलों में संस्कृत की पढ़ाई का आलम यह है कि बच्चे बिना कुछ समझे-बूझे दो-तीन सौ शब्द रट लेते हैं और उन्हें इम्तहान में उतार आते हैं।

 आठवीं पास करते ही भुला दी जाने वाली इस रटंत विद्या का क्या लाभ।

 असम सरकार को यह बात समझनी चाहिए और अपने फैसले पर पुनर्विचार करना चाहिए।

सौजन्य- नवभारत टाइम्स।

