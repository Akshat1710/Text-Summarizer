विपक्ष का असली रंग नोटबंदी के 50 दिन बाद अब दिखेगा (दैनिक भास्कर)।

नोटबंदी जैसे आर्थिक फैसले को इतना राजनीतिक बना दिया गया है कि उसके अच्छे और बुरे परिणाम सिर्फ बदले की कार्रवाई और राजनीतिक जुमलों के बीच खो जाएं तो ताज्जुब नहीं।

 अपने को पहरेदार और विपक्ष को चोरों का सरदार बताकर अगर प्रधानमंत्री नरेंद्र मोदी ने खुले आम राजनीतिक चुनौती दी है तो विपक्ष ने भी मोदी को उनके उस वचन की याद दिलाई है कि अगर पचास दिन बाद हालात नहीं सुधरे तो वे इस्तीफा दे देंगे।

विपक्ष की दिक्कत यह है कि उसके पास भाषण कला में प्रवीण कोई नेता नहीं है और न बड़ी नैतिक छवि का कोई राजनीतिज्ञ है, जो सरकार और मोदी को चुनौती दे सके।

 इसके बावजूद अगर कांग्रेस ने मंगलवार को आठ दलों के साथ प्रधानमंत्री को चुनौती देते हुए प्रेस कॉन्फ्रेंस की और उसमें राहुल गांधी ने सहारा और बिड़ला समूह की डायरियों में चंदे के लिए दर्ज मोदी के नाम का फिर जिक्र किया तो जाहिर है कि कांग्रेस, ममता बनर्जी और दूसरे दल इस मुद्‌दे को छोड़ने की स्थिति में नहीं हैं।

 मोदी और विशेषकर भाजपा की विशेषता यह है कि वे राजनीति को सरलीकृत नारों के साथ व्याख्यायित कर लेती है।

 इस बार भी ईमानदारी बनाम बुराई की बहस ऐसी छेड़ी गई कि उसमें लोग अपनी तकलीफें भूलने-से लगे।

 विपक्ष जहां व्यावहारिक स्थितियों की बात करता रहा वहीं मोदी सिद्धांत का सवाल उठाकर लाइन में खड़े लोगों को शुचिता का नशीला डोज देते रहे।

 नोटबंदी की नसबंदी से तुलना करने वाले यह भूल रहे हैं कि जो काम इंदिरा गांधी ने आपातकाल लगाकर किया उसे मोदी ने चलते-फिरते लोकतंत्र में कर डाला।

विपक्ष को अगर मोदी पर लगाम लगानी है तो उन्हें संवैधानिक सस्थाओं की स्वायत्तता और जनता के लोकतांत्रिक अधिकारों का सवाल उठाना होगा और भ्रष्टाचार के विरुद्ध उसी ऊर्जा का आंदोलन छेड़ना होगा जैसा जेपी ने छेड़ा था।

 लेकिन विपक्ष के सामने असली सवाल एकता का है।

 नोटबंदी के अंतिम चरण में शरद पवार और चंद्रबाबू नायडू जैसे शुरू में समर्थन करने वाले भी प्रतिकूल टिप्पणियां करने लगे हैं।

 पवार की यह बात मायने रखती है कि ऑपरेशन तो सफल रहा लेकिन, मरीज मर गया।

 देखना है कि क्षेत्रीय हितों के कारण एक दूसरे से दूर रहने वाला विपक्ष क्या 30 दिसंबर के बाद मोदी से निपटने के लिए एक हो पाएगा।

 इसकी संभावना कम है लेकिन, राजनीति अभी किसी बड़ी करवट का इंतजार कर रही है।

, सौजन्य – दैनिक भास्कर।

