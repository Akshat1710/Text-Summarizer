आलेख : ट्रंप के मनमाने फैसलों की मुश्किलें – विवेक काटजू (नईदुनिया)।

अमेरिकी राष्ट्रपति के तौर पर शपथ ग्रहण करने के तुरंत बाद डोनाल्ड ट्रंप के कुछ फैसलों से सियासी व राजनयिक गलियारों में भूचाल आ गया।

 उन्होंने आव्रजन और व्यापार पर आदेश जारी किए।

 इस्लामिक चरमपंथ और ईरान के साथ अमेरिकी संबंधों पर तल्ख बयान दिया।

 ये कदम दर्शाते हैं कि वह चुनावों में किए अपने वादों को किसी भी सूरत में पूरा करना चाहते हैं।

 तमाम अमेरिकियों को डर है कि इससे खुलेपन और उदारवादी देश की उनकी पहचान खतरे में पड़ जाएगी।

 लिहाजा दुनिया में उनके जैसी सोच रखने वाले तमाम लोग ट्रंप के कदमों का पुरजोर विरोध कर रहे हैं।

, ट्रंप वही कदम उठा रहे हैं जो उनके ‘अमेरिका फर्स्ट के एजेंडे के लिहाज से मुफीद हैं।

 अपने पूर्ववर्तियों पर उन्होंने एक तरह से अमेरिका के राष्ट्रीय हितों की अनदेखी करने का आरोप मढ़ा।

 ट्रंप ने आक्रामक रवैया अख्यितार किया है और मीडिया के एक वर्ग के अलावा कुछ प्रमुख देशों के राष्ट्रप्रमुखों के साथ टेलीफोन पर उनकी तल्ख बातचीत से यह जाहिर भी होता है।

 मेक्सिको के राष्ट्रपति से उन्होंने जिस लहजे में बातचीत की, उसके चलते मेक्सिको के राष्ट्रपति ने अपना अमेरिकी दौरा ही रद्द कर दिया।

 ऑस्ट्रेलियाई प्रधानमंत्री के साथ भी वह बेहद बेरुखी से पेश आए और इस बात का भी खयाल नहीं रखा कि ऑस्ट्रेलिया अमेरिका का भरोसेमंद साथी रहा है।

, हालांकि ओबामाकेयर जैसी योजनाओं को बंद करने के उनके फैसले का असर सिर्फ अमेरिका को ही झेलना होगा, लेकिन उनके अन्य कदमों से समूची दुनिया प्रभावित होगी।

 खासतौर से उनकी आव्रजन नीति निशाने पर है, जिसके बारे में तमाम लोग मान रहे हैं कि इससे मुसलमानों को निशाना बनाया जा रहा है।

 इस पर गंभीरता से ध्यान देने की जरूरत है, क्योंकि इससे न सिर्फ अमेरिका, बल्कि पश्चिमी देशों और इस्लामिक जगत के बीच तनातनी बढ़ सकती है।

 इससे पश्चिम एशिया में तनाव बढ़ेगा जो क्षेत्र भारतीय हितों के लिहाज से बेहद अहम है।

 यह भी एक कारण है कि भारत को इस पर करीबी नजर बनाए रखनी चाहिए।

 भारत के लिए यही काफी नहीं होगा कि वह ट्रंप की आव्रजन नीति को सिर्फ भारतीय आईटी पेशेवरों को वीजा मिलने के चश्मे से ही देखे।

 हालांकि देश के आर्थिक हितों के दृष्टिकोण से वह पहलू भी अहम है।

, आव्रजन नीति पर ट्रंप के अप्रत्याशित आदेश से इराक, ईरान, सीरिया, यमन, सूडान, सोमालिया और लीबिया के नागरिकों के अमेरिका में प्रवेश पर रोक लग गई थी।

 ये सभी मुस्लिम बहुल देश हैं और अपने चुनाव अभियान में ट्रंप ने इस्लामिक आतंकवाद के खतरों पर खासा जोर दिया था।

 उनके इस फैसले का व्यापक विरोध हुआ।

 खुद अमेरिका में तमाम लोग सड़कों पर उतर आए।

 इस फैसले को कोर्ट में चुनौती दी गई और अपीलीय जज ने प्रतिबंध को खारिज कर दिया।

 ये ट्रंप के लिए बड़ा झटका है, किंतु वह अभी भी अपने रुख पर कायम हैं।

, राष्ट्रपति पद की शपथ लेने के बाद उन्होंने कहा था कि चरमपंथी इस्लामिक आतंकवाद के खिलाफ सभ्य संसार को एकजुट कर उसे धरती से मिटा देंगे।

 हालांकि कानूनी नजरिए से ट्रंप प्रशासन प्रतिबंध के पीछे धार्मिक आधार से इनकार कर रहा है, लेकिन असल में यह इस्लामिक दुनिया को लेकर ट्रंप के समग्र दृष्टिकोण को ही दर्शाता है।

, अगले तीन महीनों में अमेरिकी विभाग उन देशों की सूची बनाएंगे जो वहां से अमेरिकी वीजा के लिए होने वाले संदिग्ध आवेदनों की जांच कराने में सहयोग करेंगे।

 जो देश इसमें सहयोग नहीं करेंगे उनकी अलग सूची तैयार की जाएगी और उन देशों के नागरिकों को तब तक अमेरिकी वीजा नहीं दिया जाएगा जब तक वे जांच में अमेरिकी एजेंसियों की मदद नहीं करते।

 ऐसे कोई संकेत नहीं दिखते कि वीजा संबंधी मामलों में अमेरिका दूसरे देशों के साथ परस्पर रूप से सहयोग करेगा।

 इसमें संदेह है कि क्या वे ऐसा कर पाएंगे, क्योंकि उनके निजता कानून इस राह में अवरोध पैदा करेंगे।

 मगर यह ट्रंप की ‘अमेरिका फर्स्ट नीति का हिस्सा है।

 यह ऐसा मसला है जो शायद भारत को भी चिंता में डाल सकता है।

, जो भी हो, ट्रंप का आदेश और उसके पीछे का दृष्टिकोण खराब सोच वाला है, जिसका अर्थ होगा कि तमाम देशों खासतौर से मुस्लिम बहुल देशों के नागरिकों के लिए अमेरिकी वीजा हासिल करना दुश्वार हो जाएगा।

 हालांकि आदेश की वजह आपत्तिजनक नहीं हैं, लेकिन तमाम अमेरिकियों को लगता है कि यह व्यावहारिक रूप से मुसलमानों के खिलाफ है।

 उदार अमेरिकी महसूस करते हैं कि यह अमेरिकी मूल्यों और अमेरिकी संविधान का मखौल उड़ाता है।

 इसके अलावा आदेश उन प्रतिबंधित देशों के ऐसे लोगों के लिए भी मुश्किलें पैदा करेगा जो अमेरिका में वैध वीजा के साथ रह रहे हैं।

 ऐसे तकरीबन 60,000 लोग हैं।

 एक समस्या यह भी है कि ट्रंप के निर्णय पर अपीलीय अदालत के फैसले ने न्यायपालिका के स्तर पर एक भ्रम की स्थिति पैदा कर दी है।

 ट्रंप के आदेश में उल्लेख है कि मुस्लिम देशों में सताए गए अल्पसंख्यकों को वीजा देने में तरजीह दी जाएगी।

 वास्तव में यह कदम भी ईसाइयों को राहत देने के मकसद से उठाया गया है, न कि सुन्न्ी देशों में शिया मुसलमानों या पाकिस्तान में अहमदिया मुसलमानों के लिए।

 ट्रंप निश्चित रूप से ईसाई धर्म का पूरी गंभीरता से पालन करते हैं।

 यह देखने वाली बात होगी कि अदालतों में कानूनी पैमानों पर ये फैसले कितने टिक पाते हैं।

 सैद्धांतिक तौर पर ऐसे अल्पसंख्यकों को वीजा या नागरिकता देने में कुछ भी गलत नहीं है जो अपने देश में उत्पीड़न झेल रहे हैं जैसा कि भारत ने भी पाकिस्तान में रहने वाले हिंदुओं के लिए घोषणा की है।

, ट्रंप ने संकेत दिए हैं कि पाकिस्तानी व अफगानी नागरिकों के वीजा आवेदनों की सख्ती से जांच होगी।

 इससे पाकिस्तानियों के लिए अमेरिकी वीजा हासिल करना खासा कठिन हो जाएगा।

 साथ ही अमेरिका पाकिस्तान को प्रतिबंधित देशों की सूची में डालने का डर दिखाकर आतंक संबंधी, खासकर अफगानिस्तान से जुड़े मसलों पर उससे ज्यादा मदद हासिल कर पाएगा।

, इस्लामिक आतंकवाद के खिलाफ लड़ाई को सतत रूप से जारी रखना होगा और इसमें वैश्विक सहभागिता जरूरी होगी।

 मगर यह लड़ाई तार्किकरूप से लड़नी होगी, ताकि अधिकांश मुस्लिमों को यह महसूस न हो कि उन्हें निशाना बनाया जा रहा है।

 इससे केवल कड़वाहट बढ़ने के साथ ही कुछ देशों में मुस्लिम युवाओं को आतंकी समूहों से जुड़ने के लिए बरगलाया जा सकता है।

 ट्रंप के फैसले की परीक्षा होनी बाकी है कि यह इस्लामिक आतंकवाद से लड़ने में वाकई मददगार हुआ या नहीं।

 इस बीच मुस्लिम देशों को भी यह सुनिश्चित करना होगा कि वे आतंकवाद रोकने हेतु उचित कदम उठाएंगे व पाकिस्तान जैसे देश पर दबाव बनाएंगे कि वो आतंकवाद को सरकारी नीति का हिस्सा बनाने से बाज आए।

, (लेखक विदेश मंत्रालय में सचिव रहे हैं।

 ये उनके निजी विचार हैं), सौजन्य- नईदुनिया।

