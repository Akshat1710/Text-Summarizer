समाजवाद पर भारी सत्ता (पत्रिका)।

बीते एक हफ्ते से लखनऊ में समाजवादी पार्टी में मचे घमासान को क्या माना जाए।

 कलह या परिवार में सत्ता की हिस्सेदारी को लेकर संग्राम।

 निर्वाचित अध्यक्ष को 48 घंटे के नोटिस पर बुलाए गए अधिवेशन में हटाने का मामला हों या विधानसभा चुनाव के लिए उम्मीदवारों की दो-दो सूचियों की घोषणा।

सपा का कार्यकर्ता हताश हैं तो देश की जनता निराश।

 आज राजनीति में आने का मतलब सत्ता पर कब्जे की राजनीति से ही जुड़ा है लेकिन समाजवादी कलह ने अब तक के सभी राजनीतिक संघर्षों को पीछे छोड़ दिया है।

 ये संग्राम सतह पर भले अभी उभर कर आया हो, पर पिछले एक साल से अंदर-अंदर उबल रहा था।

 इस संघर्ष में ईमानदारी व स्वच्छ राजनीति की कितनी भी बातें क्यों ना हों, पर सबकी असलियत सामने आ रही है।

आज भले दोनों धड़े एक-दूसरे को भ्रष्ट बता रहे हों लेकिन देश ने मथुरा के एक पार्क पर माफिया का कब्जा भी देखा है व नोएडा विकास प्राधिकरण के मुखिया रहे यादव सिंह की कारगुजारियों को भी।

 मुख्यमंत्री अखिलेश यादव भ्रष्ट मंत्रियों को हटा अगले ही दिन वापस ले लेते हैं।

पिछले एक साल से समाजवादी नेताओं की कलह का खमियाजा आखिर राज्य की जनता को भुगतना पड़ रहा है।

 दोनों धड़े एक-दूसरे पर भाजपा के साथ सांठगांठ करने के आरोप लगा रहे हैं और पिसना उस कार्यकर्ता को पड़ रहा है जो किसी धड़े के साथ ना होकर पार्टी के साथ है।

 निष्ठा के व्यक्तिवादी खेल ने राममनोहर लोहिया और जयप्रकाश नारायण के सपनों को चूर-चूर कर दिया है।

समाजवाद के नाम पर बनी पार्टी आज सत्ता में हिस्सेदारी को लेकर खुलेआम लड़ती नजर आ रही है।

 ऐसी घटनाएं न समाजवादी पार्टी के हित में कही जा सकती है और न देश के हित में।

 राज्य में विधानसभा चुनाव होने जा रहे हैं।

 जनता सब देख रही है।

 कौन गलत है और कौन सही, मतदाता तय कर देगा।

 इंतजार सही समय का है।

सौजन्य- पत्रिका।

