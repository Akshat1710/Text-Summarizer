लालखटंगा से लें सबक (दैनिक जागरण)।

सदियों से अभिशाप बनी डायन-बिसाही की कुप्रथा का दंश अब भी झारखंड के माथे पर बड़ा कलंक है।

 सरकार का प्रयास रहा है कि इस कुप्रथा को जड़ से मिटाया जाए, लेकिन इस दिशा में अभी लंबा सफर तय करना है।

 जनजाति बहुल गांवों में डायन हत्या की घटनाओं में थोड़ी कमी तो आई है, लेकिन अभी पूरी तरह पाबंदी नहीं लगी है।

 हालांकि, कानून में इसके कठोर प्रबंध किये गए हैं।

 यही वजह है कि हाल के दिनों की डायन-बिसाही की बड़ी घटना में बिना देर किये न्यायालय में आरोप गठन भी हुआ है।

 उस दिन को कैसे भूला जा सकता है, जिस दिन मांडर के जिया गांव की मरई टोली में एक साथ पांच महिलाओं को निर्वस्त्र कर पीटा गया और उन्हें भोथरे हथियार से काटकर मार डाला गया।

 सोमवार को इस मामले में अदालत ने 40 लोगों के खिलाफ आरोप गठित किया है।

 उम्मीद है कि दोषियों को कठोर सजा भी होगी।

 अमूमन ऐसे मामले में न्याय मिलने में देरी होती है।

 गवाहों के मुकरने या सामने नहीं आने से पुलिस को भी अदालत में मामले को टिकाए रखने में असुविधा होती है।

 लेकिन अगस्त 2015 के मांडर के इस मामले में कोर्ट में भी त्वरित सुनवाई हुई है, जिससे कम समय में मामला आरोप गठन तक पहुंचा है।

 अदालत के कठोरतम फैसलों से जरूर लोग सबक लेंगे।

 लेकिन, इस कुप्रथा को मिटाने के लिए इस विज्ञान सम्मत युग में जनजाति समूह के बीच जागरूकता जरूरी है।

 इसके फलाफल भी सामने आ चुके हैं।

 स्वयंसेवी संस्था आशा की वह रिपोर्ट सामने आई है, जिसमें बताया गया है कि दस साल के अथक प्रयास से नामकुम की लालखटंगा पंचायत को लेकर यह आश्वस्ति हो गई है कि यह पंचायत डायन-बिसाही की कुप्रथा से मुक्त हो चुकी है।

 यही आश्वस्ति झारखंड की अन्य पंचायतों में भी पैदा करनी होगी।

 सजा दर सजा से वह असर नहीं हो सकता जो समझदारी पैदा कर हो सकता है।

 सरकार को चाहिए कि एक्शन प्लान बनाकर पंचायतों को इस दिशा में सशक्त बनाए।

 अमूमन ऐसा होता है कि डायन के नाम पर सामूहिक तौर पर भरी पंचायत बुलाकर सजा दी जाती है।

 निर्माण के किशोर वय को पूरा कर रहे राज्य में पंचायतें भी सशक्त हो चुकी हैं।

 इस प्रथा पर निरोध के लिए पंचायत प्रतिनिधियों को और अधिक जिम्मेदार व प्रशिक्षित करने की जरूरत है।

 स्थानीय संपादकीय : झारखंड , सौजन्य – दैनिक जागरण।

