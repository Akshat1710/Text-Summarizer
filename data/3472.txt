फारूक का विवादित बयान (दैनिक जागरण)।

नेशनल कांफ्रेंस के अध्यक्ष व राज्य के पूर्व मुख्यमंत्री डॉ. फारूक अब्दुल्ला का बयान कि गुलाम कश्मीर किसी के बाप का नहीं है, हिंदुस्तान की हिम्मत नहीं इसे वापस ले विवादों से घिरा है।

 ऐसे बयानों से पाकिस्तान को ही उल्टी शह मिलेगी कि अगर राज्य का पूर्व मुख्यमंत्री ऐसे बयान दे रहा है, तो वे इसे मुद्दा बनाने से भी बाज नहीं आएंगे।

 ऐसे बयान देकर राज्य के वास्तविक स्वरूप को बदल देना खतरे से खाली नहीं है।

 गुलाम कश्मीर, गिलगित, बाल्टिस्तान जम्मू-कश्मीर का हिस्सा है।

 पाकिस्तान ने तीन दशक से राज्य में परोक्ष युद्ध छेड़ रखा है।

 उनकी हमेशा से ही कोशिश रही है कि किसी तरह कश्मीर को हड़प लिया जाए।

 ऐसे बयान दुश्मन मुल्क पाकिस्तान की पैरवी करने जैसा है।

 गुलाम कश्मीर के मुद्दे को लेकर नेशनल कांफ्रेंस और भाजपा में वाक युद्ध बढ़ता जा रहा है, जिसमें अब राजनीति भी हावी हो गई है।

 अगर राज्य के वास्तविक स्वरूप को देखा जाए तो जम्मू-कश्मीर विधानसभा में गुलाम कश्मीर के प्रतिनिधियों के लिए अभी भी 25 सीटें खाली रखी गईं है।

 विधानसभा सत्र के दौरान अभी भी इन प्रतिनिधियों के बैठने की सीटें इस सोच को लेकर खाली रखी जाती है कि गुलाम कश्मीर के अलावा पाकिस्तान कब्जे वाला क्षेत्र को किसी भी हालत में वापस लिया जाएगा।

 इन सीटों पर चुने हुए प्रतिनिधि बैठेंगे।

 राज्य के महाराजा रहे हरि सिंह ने पांच मार्च वर्ष 1948 को जम्मू-कश्मीर में विधानसभा का गठन करते हुए राज्य के बाशिंदों को अपनी मर्जी से सरकार चुनने का इख्तियार दिया था।

 विधानसभा का पहला सत्र श्रीनगर में वर्ष 1951 के सिंतबर माह में हुआ था।

 तभी से गुलाम कश्मीर के प्रतिनिधियों के लिए ये सीटें खाली रखी जाती हैं।

 बतौर राज्य के मुख्यमंत्री रह चुके फारूक अब्दुल्ला इसके साक्षी हैं, फिर भी ऐसा बयान देकर वह अपनी राजनीतिक रोटियां सेकना चाहते हैं।

 उनका यह बयान अलगाववादियों को भी हवा देने जैसा है।

 फारूक बेशक समझते होंगे कि उनकी पार्टी का अस्तित्व कश्मीर में है, इससे वे चंद लोगों को खुश कर लेंगे।

 लेकिन ऐसा नहीं कश्मीर के लोगों को पाकिस्तान का रवैया समझ आ चुका है।

 प्रधानमंत्री नरेंद्र मोदी ने भी स्वतंत्रता दिवस पर पाकिस्तान को गुलाम कश्मीर, बलुचिस्तान, गिलगित और बाल्टिस्तान में मानवाधिकारों के हनन के लिए चेताया था।

 उनका यह पाकिस्तान को स्पष्ट संकेत था कि इन क्षेत्रों में रहने वाले लोग हिंदुस्तान से जुड़े अल्पसंख्यक लोग है।

 मोदी के इस बयान को गुलाम कश्मीर में रहने वाले लोगों ने भी सराहा है।

 इस बयान से वहां रहने वालों में भी आस जगी है कि इससे उन पर पाकिस्तान हुकूमत की ज्यादतियां कम होंगी।

 स्थानीय संपादकीय : जम्मू-कश्मीर , सौजन्य – दैनिक जागरण, 29-11-2016।

