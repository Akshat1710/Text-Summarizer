प्रदर्शन का तरीका (दैनिक जागरण)।

पंजाब में सरकार के खिलाफ प्रदर्शन का नायाब तरीका कुछ साल पहले से चलन में है और चिंताजनक यह है कि यह निरंतर बढ़ता जा रहा है।

 हैरान करने वाला यह तरीका है- टंकी या किसी टावर पर चढ़कर रोष जताने का या।

वहीं पर भूख हड़ताल पर डटे रहने का।

 सरकार ने काफी कोशिशें कीं कि ऐसा न हो लेकिन कोई असर नहीं हुआ।

 इन्हीं कोशिशों में एक थी कि टंकियों या टावरों की सीढ़ियां जहां से शुरू होती हैं वहां पर कांटेदार तार लगा दी जाए।

ताकि आसानी से कोई ऊपर न जा सके या उसे समय रहते रोका जा सके।

 इसके बावजूद प्रदर्शनकारियों के हौसले पस्त नहीं हुए बल्कि बढ़ते गए हैं।

 अब हालात यह हैं कि आए दिन किसी न किसी वर्ग के लोग, कहीं न कहीं टंकी या किसी टावर पर चढ़कर रोष प्रदर्शन कर सरकार पर अपनी मांगों को मनवाने के लिए दबाव बना रहे हैं।

 कई बार तो पेट्रोल या मिट्टी का तेल छिड़ककर आत्मदाह के प्रयास भी हो चुके हैं।

 पानी सिर से ऊपर जाता देख आखिर हाईकोर्ट को ही ऐसे मामलों में हस्तक्षेप करना पड़ता है।

 पिछले कई दिनों से चंडीगढ़ में टावर पर चढ़े एंलिमेंट्री टीचर्स ट्रेनिंग (ईटीटी) शिक्षकों के मामले में हाईकोर्ट ने न केवल शिक्षकों को लताड़ लगाई है बल्कि सरकार को भी आड़े हाथों लिया है।

 हाईकोर्ट ने प्रदर्शन के इस तरीके पर एतराज जताते हुए कहा कि अगर शिक्षक इसी तरह टावर पर चढ़े रहे तो वे अदालत से कोई उम्मीद न रखें।

 हाईकोर्ट का यह कहना ही काफी है कि उनकी मांगों के मामले में कोई सुनवाई तभी होगी जब वे टावर से नीचे उतरेंगे।

 हैरानी इस बात की है कि प्रदर्शनकारियों पर इसका भी खास असर नहीं पड़ा और अदालत के इस निर्देश के बाद भी एक अध्यापक टावर से उतरा नहीं।

 सवाल यह उठता है कि जब कोर्ट मामले का संज्ञान ले रहा है तो प्रदर्शनकारी इतना अड़ियल रवैया क्यों अपना रहे हैं।

 इससे क्या हासिल होने वाला है।

 सरकार को भी इस मामले में संवेदनशील होना होगा।

 आखिर ऐसी नौबत ही क्यों आती है कि किसी वर्ग को इस तरह के प्रदर्शन करने पर मजबूर होना पड़े।

अक्सर बात जब काफी बढ़ जाती है तो ऐसे प्रदर्शनों की ओर ध्यान दिया जाता है।

 सच तो यह है कि इसी वजह से हर कोई अपनी मांगों को मनवाने के लिए कोई और रास्ता अपनाने के बजाय इस तरह के कदम उठाता है।

 होना तो यह चाहिए कि ऐसे संगठनों के प्रतिनिधियों से सरकार सही ढंग से वार्ता करे और उन्हें बताये कि उनकी क्या मांगे जायज हैं और क्या नहीं मानी जा सकतीं।

 जो मांगें मानने लायक हैं उन पर गौर करना ही चाहिए।

 दोनों पक्षों यानी सरकार व प्रदर्शनकारियों को समझ-बूझ से काम लेना होगा नहीं तो अराजकता सी स्थिति उत्पन्न होना स्वाभाविक है।

(स्थानीय संपादकीय पंजाब), सौजन्य- दैनिक जागरण, 15-12-2016।

