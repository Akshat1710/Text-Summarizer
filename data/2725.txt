कौन निकालेगा रास्ता (नवभारत टाइम्स)।

सतलुज यमुना लिंक (एसवाईएल) मामले में पंजाब सरकार ने जिस तरह सुप्रीम कोर्ट के आदेश का उपहास किया है, वह चिंता का विषय है।

 कोर्ट ने पिछले हफ्ते राज्य सरकार के पंजाब टर्मिनेशन ऑफ एग्रीमेंट एक्ट 2004 को असंवैधानिक बताया था।

 फैसले का संदेश यह था कि सतलुज यमुना लिंक नहर बनेगी, जिससे हरियाणा को पानी मिलेगा।

 इस पर पंजाब के सत्ता और विपक्ष के राजनेताओं ने जिस तरह की प्रतिक्रिया दी, वह हैरान कर देने वाली है।

, फैसले से नाराज पंजाब कांग्रेस के सभी 42 विधायकों ने विधानसभा से इस्तीफा दे दिया।

 उसके बाद सरकार ने मंगलवार को एसवाईएल नहर प्रॉजेक्ट के लिए अधिग्रहित की गई जमीन को अधिग्रहण मुक्त (डिनोटिफाई) कर दिया।

 यह भूमि अब तक पंजाब सरकार के पास थी।

 इसके साथ ही मंत्रिमंडल ने यह फैसला भी लिया कि यह सारी भूमि किसानों को बिना किसी लागत के मुफ्त में लौटा दी जाएगी।

 पंजाब सरकार का रवैया कुल मिलाकर यही है कि अदालत कुछ भी कहती रहे, उसे कोई परवाह नहीं है।

, कुछ ही दिनों पहले कावेरी विवाद में भी कोर्ट के फैसले को मानने में कर्नाटक गवर्नमेंट ने ना-नुकुर जरूर किया, पर इस तरह उसे साफ नकारा नहीं।

 पंजाब सरकार ने तो सारी हदें पार कर दी हैं।

 वहां चुनाव सिर पर हैं, इसलिए सत्तापक्ष और विपक्ष, दोनों अपने को राज्य का सबसे बड़ा हितैषी साबित करना चाहते हैं।

 लेकिन इस चक्कर में उन्होंने उन तमाम मूल्यों को धता बता दिया, जिसे देश ने लंबी जद्दोजहद के बाद विकसित किया है।

 यह नहीं भूलना चाहिए कि हमारी संघीय व्यवस्था में सभी राज्यों को काफी हद तक स्वायत्तता हासिल है, लेकिन यह निरपेक्ष नहीं है।

 देश हित के कई मसलों पर केंद्र का एकाधिकार है।

 केंद्र की भूमिका राज्यों के बीच तालमेल बनाकर चलने वाले अभिभावक की है, जिसका मकसद सभी को बराबर संसाधन और विकास के अवसर उपलब्ध कराना है।

, भारत जैसे विशाल देश में संसाधनों का बंटवारा एक समान नहीं है।

 किसी के पास एक चीज है तो किसी के पास दूसरी।

 ऐसे में आपसी सहयोग से ही देश का विकास सुनिश्चित हुआ है।

 हमारी राष्ट्रीय एकता का आधार भी यही है।

 लेकिन इधर कुछ समय से राज्यों में संसाधनों के बंटवारे को लेकर विवाद होने लगे हैं।

 राज्य पूरे देश के बजाय सिर्फ अपने बारे में सोचने लगे हैं।

 उनमें दो देशों की तरह, बल्कि उससे भी ज्यादा कटुता पैदा होने लगी है।

हमारी व्यवस्था में न्यायपालिका का एक काम ऐसे क्षेत्रीय विवादों को सुलझाना भी है।

 मगर जुडिशरी के फैसले का सम्मान करने के बजाय उसे नकारने की प्रवृत्ति तेज हुई है।

 यह काम राज्यों के अलावा कई बार केंद्र सरकार ने भी किया है।

 न्यायपालिका को कमजोर करने से हमारी व्यवस्था के विभिन्न स्तंभों को जोड़ने वाला सेतु कमजोर होगा, जो लोकतंत्र के लिए बहुत खराब संकेत है।

 आशा है, पंजाब सरकार इस बात को समझेगी।

, सौजन्य – नवभारत टाइम्स।

