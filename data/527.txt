पलटवार की जरूरत (दैनिक जागरण)।

नाम बदलने से वास्तविकता नहीं बदलती।

 पाकिस्तान भारत से मुसलसल युद्धरत है।

 उसने अक्टूबर 1947 में ही कबाइली हमला किया था।

 ‘कश्मीर के कारगिल क्षेत्र में नियंत्रण रेखा पर भारत-पाक युद्ध छह मई 1999 से जुलाई 1999 तक चला।

 यह पांचवां बड़े पैमाने का संघर्ष था।

 भारत-पाकिस्तान इन संघर्षो की विशालता, क्षेत्रीय उद्देश्यों और इनमें निहित हिंसा को स्वीकार करने में हिचकिचाहट में रहे हैं।

 सैन्य संघर्षो के लिए (भी) घुसपैठ, युद्ध जैसी स्थितियां या सीमित सैन्य कार्रवाई जैसे नरम शब्द प्रयोग हुए हैं।

 भारत और पाकिस्तान के बीच सभी संघर्ष वास्तव में नियमित युद्ध थे।

’ कश्मीर के उपद्रव, आतंकी बुरहान वानी की महानता का बखान, आतंकवाद को खुला समर्थन आदि सारे पाकिस्तानी कारनामे युद्ध हैं।

 इन्हें कूटनीति या शरारत कहना भी शरारती कार्रवाई है।

 69 साल से भारत की पाकिस्तान नीति नरम, उदार रही है।

 यहां आत्मरक्षा में जवाबी कार्रवाई, युद्ध-विजय फिर वार्ता, संसद पर हमला फिर वार्ता, मुंबई हमला, पठानकोट और फिर कश्मीर पर द्विपक्षीय वार्ता की तैयारी ही रही है।

 लेकिन इस बार केंद्र ने कश्मीर पर वार्ता के पाकिस्तानी प्रस्ताव को ठुकरा दिया है।

 केंद्र सीमा पार के आतंक पर ही चर्चा को तैयार है।

 प्रधानमंत्री नरेंद्र मोदी ने पहली दफा बलूचिस्तान के पीड़ितों का सवाल उठाया है तो वामदलों, सलमान खुर्शीद जैसे लोगों को नागवार लगा है।

 बलूचिस्तान में मानवाधिकारों का हनन जारी है।

 पाकिस्तान कश्मीरी आतंकियों को स्वाधीनता संग्राम सेनानी बता रहा है।

 तब बलूचिस्तानी भी स्वाधीनता सेनानी क्यों नहीं हैं।

 राष्ट्र गठन का मूल आधार संस्कृति है।

 कश्मीर संस्कृत भाषा और भारतीय संस्कृति का प्रमुख केंद्र रहा है।

 भारत के कोने-कोने से दर्शन के विद्यार्थी कश्मीर जाते थे।

 बलूचिस्तान में मेहरगढ़ सिंधु सभ्यता के पहले (लगभग 6000 ई पूर्व) का क्षेत्र है।

 इस्लाम आने के पहले सातवीं सदी तक यहां इंडोसीथियन राज था।

 कुषाणों ने भी यहां प्रभाव बढ़ाया था।

 यह भारत के मुगल साम्राज्य का भी प्रभाव क्षेत्र रहा।

 प्रधानमंत्री मोदी ने उचित ही बलूच अत्याचारों की ओर अंतरराष्ट्रीय समुदाय का ध्यान आकर्षित किया है।

 लाल किले से उठी भारत की इस आवाज को अंतिम परिणति तक ले जाने की आवश्यकता है।

 बलूच पीड़ा का प्रश्न उठाना संतोषजनक है, लेकिन विभिन्न देशों में फैले बलूच लोगों को उत्साहित करने सहित अन्य उपाय भी किए जाने चाहिए।

भारत को लेकर पाकिस्तान का दृष्टिकोण पारदर्शी है।

 वह युद्धरत है।

 पांच बड़े युद्ध रिकार्ड में हैं और तमाम आतंकी घटनाओं और निदरेषों का रक्तपात भी।

 युद्ध के सारे कौशल आईने की तरह साफ हैं।

 लेकिन भारत की नीति 1947 से अब तक उदार रही है।

 उसने युद्ध थोपा तो भारत लड़ा, जीत गया।

 उसने तमाम आतंकी वारदातें कराईं, भारत ने तथ्य जुटाए, साक्ष्य दिए।

 वह चुप रहा।

 भारत ने आपत्ति की, उसने प्रतिक्रिया दी।

 भारत ने कश्मीर सहित अनेक स्थानों की वारदातों का जिक्र किया।

 उसके गृहमंत्री ने आठ जून 2015 को सीधे भारतीय प्रधानमंत्री पर ही बलूचिस्तान में आतंकवाद का समर्थन देने का आरोप लगाया।

 अक्टूबर 2015 में उसने संयुक्त राष्ट्र से यही शिकायत की।

 मूलभूत प्रश्न है कि क्या कश्मीर सहित पाकिस्तान की हरेक नापाक और युद्ध जैसी कार्रवाई पर खीझना, प्रतिक्रिया व्यक्त करना, हमलों को कायराना बताना या घटनाओं को बर्दाश्त के बाहर बताना ही भारत की नियति है।

 भारत के लोग पीछे 69 साल से जैसे को तैसा जैसी कार्रवाई की प्रतीक्षा में हैं और पाकिस्तान सिर पर चढ़ा हुआ है।

कश्मीर को लेकर भी पाकिस्तान की नीति साफ रही है।

 लेकिन भारत की नीति ढुलमुल।

 भारतीय नीति कश्मीर को भारत का अंग मानने तक ही सीमित रही है।

 69 साल का समय कम नहीं होता।

 अलगाववादियों ने शक्ति बढ़ाई, पाकिस्तान उनकी मदद में रहा और है।

 नेशनल कांफ्रेंस जैसे दलों और अलगाववादियों की भाषा एक रही है।

 पाक समर्थक पाकिस्तानी झंडा फहराते हैं।

 स्वतंत्रता और स्वायत्तता जैसी मांगें पाकिस्तानी रणनीति का हिस्सा रही हैं।

 अनुच्छेद 370 के शीर्षक में ही ‘अस्थाई उपबंध’ लिखा हुआ है।

 इस पर खुली चर्चा की भी हिम्मत नहीं हुई।

 इसी का नतीजा है कि सुरक्षा बलों की हत्या पर शोक व्यक्त करने वाले बहुत कम हैं और आतंकी की मृत्यु पर बम व पत्थर चलाने वालों की पाकिस्तान प्रायोजित संख्या लगातार बढ़ी है।

 भारत पाकिस्तानी रणनीति के खिलाफ खुलकर नहीं लड़ा।

 पत्थर या बम चलाने वाले हमलावरों के विरुद्ध चोट न लगने वाले हथियारों की खोज बचकानी है।

 सुरक्षा बल राष्ट्र राज्य के प्रतिनिधि के रूप में कानून का पालन कराने में जान दे रहे हैं।

 खुली घोषणा करनी चाहिए कि सुरक्षा बलों पर हमले का वाजिब उत्तर ही दिया जाएगा।

 भारत को पाकिस्तान व पाकिस्तान प्रायोजित कश्मीरी उपद्रवों पर अपनी पुरानी नीति बदलनी चाहिए।

 सारा देश केंद्र के साथ है, लेकिन ठोस कार्रवाई की प्रतीक्षा में है।

 अलगाववादियों की नजरबंदी काफी नहीं है।

 उन्हें जम्मू-कश्मीर के बाहर के राज्यों की जेलों में रखना चाहिए।

 बच्चों को पत्थर और बम के लिए इस्तेमाल करने वाले अपराधियों पर कड़ी कार्रवाई की आवश्यकता है।

 समस्या के राजनीतिक समाधान की बातें बेमतलब हैं।

 जम्मू-कश्मीर राज्य और केंद्र में चुनी गई सरकारें हैं।

 जम्मू-कश्मीर भारतीय राष्ट्र-राज्य का अंग हैं।

 पाकिस्तान की योजना और साजिश के लिए काम करने वालों को कानून की पकड़ में लाना सरकार का कर्तव्य है।

 असंवैधानिक उपद्रवों को दीर्घकाल तक नहीं ङोला जा सकता।

विश्लेषक पाकिस्तान को विफल राष्ट्र कहते हैं।

 लेकिन पाकिस्तानी मामलों के विशेषज्ञ जेएन दीक्षित ऐसा नहीं मानते।

 उन्होंने लिखा है कि पाकिस्तान के लोग अपनी जातीय और भाषाई विविधताअओं व विरोधाभासों के बावजूद इस्लाम में निहित विश्वास पर एकजुट हैं।

 दीक्षित ने प्रथम प्रधानमंत्री पं. नेहरू का संबोधन (1958) उद्धृत किया है, ‘भारत के सामने कई विदेशी खतरे हो सकते हैं।

 लेकिन सबसे गंभीर खतरा उपमहाद्वीप की कट्टरपंथी सांप्रदायिक शक्तियों से होगा, जिनके कारण भारत विभाजन हुआ।

 पाकिस्तान ऐसी शक्तियों को प्रोत्साहित कर सकता है।

’ आश्चर्य है कि पंडितजी सब कुछ पहले से ही जानते थे, बावजूद इसके उन्होंने अनु. 370 जोड़वाया।

 69 साल बीत गए, अब सिंधु पाकिस्तान में बहती है, जम्मू तवी तमाम रक्तपात की गवाह है।

 लाखों कश्मीरी पंडित घर, मंदिर, मोहल्ला छोड़कर निर्वासित हैं।

 समझदार और सभ्य हमेशा युद्ध का विकल्प ही खोजते हैं।

 यह अच्छी बात है, लेकिन युद्ध पिपासु हमलावर ही बना रहे तो मृत्यु ही युद्ध का विकल्प होती है।

 प्रश्न है कि लड़ने या मरने में कोई एक विकल्प चुनना हो तो।

 तो महाभारत की रणभूमि में खड़े कृष्ण का संदेश ही ठीक लगता है- उठो, लड़ो और यश प्राप्त करो।

, लेखक :- हृदयनारायण दीक्षित (उप्र में भाजपा विधान परिषद दल के प्रमुख रहे हैं)।

सौजन्य :- दैनिक जागरण, 19-08-2016।

