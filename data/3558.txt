चिंताजनक चुप्पी (बिजनेस स्टैंडर्ड)।

अगर देश के सत्ताधारी दल से ताल्लुक रखने वाले युवाओं का एक समूह दिल्ली के किसी कॉलेज में जाता है और किसी समारोह में भाग ले रहे लोगों और छात्र-छात्राओं के साथ सिर्फ इसलिए मारपीट करता है क्योंकि वे उनमें से कुछ से वैचारिक साम्य नहीं रखते हैं तो कुछ न कुछ तो गड़बड़ है।

 यह समूह इतना बेशर्म था कि उसने बाकायदा घोषणा की कि हिंसा और तोडफ़ोड़ के जरिये उसने कथित तौर पर ‘राष्ट्रविरोधी’ गतिविधियों’ को रोका।

 यह न तो पहला मौका था और न ही शायद ऐसा आखिरी अवसर था।

 समय-समय पर ‘राष्ट्रविरोधी’ शब्द का इस्तेमाल बोलने की आजादी को दबाने के लिए और भगवा विचारधारा के प्रति विरोधी विचार रखने वाले व्यक्तियों अथवा समूहों को भयभीत करने के लिए किया गया है।

 सबसे दुखद पहलू यह है कि यह सब विश्वविद्यालय परिसरों में हो रहा है जिन्हें असहमति और बोलने की आजादी का केंद्र होना चाहिए।

अपनी बात कहने का अधिकार लोकतंत्र के आधारभूत स्तंभों में से एक है।

 कहा जा सकता है कि यह सबसे मजबूत स्तंभ है।

 संविधान हमें बोलने की पूरी आजादी देता है लेकिन साथ ही वह इस पर कुछ प्रतिबंध भी लगाता है।

 लेकिन यह भी स्पष्टï हो चुका है कि देश में कई ऐसे संगठन हैं जो यह मानते हैं कि राष्ट्र के नाम पर संघ परिवार के विचार के प्रतिकूल विचार रखने वालों की आवाज दबाना उनका कर्तव्य है।

, यही वजह है कि बोलने की आजादी अब उन चीजों की सूची में शुमार हो चुकी है जो जोखिम में हैं।

 इस सूची में जाहिर तौर पर तार्किकता और असहमति सबसे ऊपर हैं।

 तार्किकता या कहें तार्किकता के अभाव को इस बात से समझें कि जवाहरलाल नेहरू विश्वविद्यालय के छात्र उमर खालिद की रामजस कॉलेज में मौजूदगी भर से अखिल भारतीय विद्यार्थी परिषद ने हिंसा शुरू कर दी।

 जबकि खालिद ऐसे किसी विषय पर नहीं बोलने वाले थे जिसका संबंध देश की एकता और अखंडता से हो।

 उनको बस्तर के आदिवासियों पर अपनी बात कहनी थी।

 भला इसमें क्या राष्ट्रविरोधी हो सकता है।

 जाहिर है यह हिंसा पहले से सोची समझी थी।

 दुखद बात यह है कि किसी तरह का पछतावा दिखाने के बजाय विद्यार्थी परिषद के सदस्य अपनी हरकतों पर गर्व करते फिर रहे हैं।

 उन्होंने धमकी दी है कि वे कुछ भी राष्ट्रविरोधी लगने पर ऐसा करना जारी रखेंगे।

 यह स्पष्टï है कि उनके मन में विधि के शासन और वाक स्वतंत्रता के प्रति कोई सम्मान नहीं है।

 उनको लगता है कि ताकत के बल पर वे लोकतांत्रिक भारत में अपनी बात मनवाते रहेंगे।

, संघ परिवार के प्रति वफादारी रखने वाले ये लोग इसलिए भी छोटी से छोटी बात पर हिंसा भड़काना जारी रखे हुए हैं क्योंकि सरकार उनके खिलाफ कभी कोई कदम नहीं उठाती है।

 यह पहला अवसर नहीं है जब प्रधानमंत्री और भारतीय जनता पार्टी का पूरा का पूरा नेतृत्व रामजस कॉलेज में हुई हिंसा को लेकर पूरी तरह खामोश बना हुआ है।

 इतना ही नहीं उसके बाद गुरमेहर कौर को सोशल मीडिया पर एकतरफा ढंग से निशाना बनाए जाने को लेकर भी किसी ने कुछ नहीं कहा।

 इस पूरी चुप्पी के दौरान न केवल हिंसा को क्षमा कर दिया गया बल्कि उसके प्रति सराहना का भाव ही रहा।

 यह बात भी ध्यान देने लायक है कि ऐसी हिंसा की घटनाएं अक्सर उस समय होती हैं जब कहीं चुनाव हो रहे होते हैं।

 इन घटनाओं का इस्तेमाल भावनाओं को भड़काने के लिए किया जाता है।

 देश के सत्ताधारी दल के रूप में भाजपा को यह सुनिश्चित करना होगा कि इस हिंसा की छाया देश के लोकतंत्र पर कहीं अधिक लंबे समय तक और व्यापक रूप में न मंडराये।

सौजन्य – बिजनेस स्टैंडर्ड।

