जलवायु परिवर्तन पर जिम्मेदार नहीं बनना चाहते धनी देश (बिजनेस स्टैंडर्ड)।

पहले जलवायु परिवर्तन पर चर्चा करते हैं।

 हमें ध्यान रखना होगा कि डॉनल्ड ट्रंप अकेले ऐसे शख्स नहीं हैं जिन्होंने जलवायु परिवर्तन को नकारने का भाव अपनाया हुआ है।

 सभी रिपब्किलन प्रत्याशियों के साथ ही डेमोक्रेटिक उम्मीदवार हिलेरी क्लिंटन ने भी चुनाव अभियान में जलवायु परिवर्तन का कोई जिक्र नहीं किया।

 वैसे इस मुद्दे पर नए राष्ट्रपति ट्रंप का रुख बाकियों से थोड़ा अलग है।

 वह तो यह भी नहीं मानते हैं कि जलवायु परिवर्तन घटित हो रहा है।

 ट्रंप की राय में अमेरिका को अपना उत्पादन बढ़ाने के लिए हरेक काम करना चाहिए, भले ही इससे ग्रीनहाउस गैसों की उत्सर्जन होता हो।

 इस तरह ट्रंप जलवायु परिवर्तन के लिहाज से बुरी खबर की तरह सामने आए हैं।

हालांकि यह कोई नई बात नहीं है।

 अमेरिका ने निरपवाद रूप से बहुस्तरीय दुनिया को नियम बदलते रहने के लिए मजबूर किया है ताकि उसके हिसाब से नियमों को तय किया जा सके।

 जब वैश्विक समुदाय किसी समझौते पर सहमति के करीब होता है तो अमेरिका उससे खुद को अलग कर लेता है।

 अमेरिका का ताकतवर मीडिया और सिविल सोसाइटी उल्टे दुनिया को ही यह नसीहत देते हैं कि जलवायु संबंधी मुद्दों पर अधिक व्यावहारिक नजरिया अपनाने की जरूरत है।

 अमेरिका यही राग अलापता है कि जलवायु समझौते को उसके संसद की मंजूरी नहीं मिल पाएगी।

 शायद उसको लगता है कि दुनिया में अकेला वही ऐसा लोकतांत्रिक देश है जो दुनिया के लिए मायने रखता है।

हम जानते हैं कि पेरिस जलवायु समझौते से वैश्विक तापमान में वृद्धि को 2 डिग्री सेल्सियस के भीतर भी रख पाने में खास मदद नहीं मिलेगी।

 दरअसल अमेरिकी सरकार को खुश करने के लिए यह समझौता बनाया गया था।

 अमेरिका का कहना था कि वह किसी भी बाध्यकारी वैश्विक जलवायु समझौते को स्वीकार नहीं करेगा।

 पेरिस सम्मेलन ने खतरनाक तरीके से देशों की ऐतिहासिक जिम्मेदारियों को खत्म कर दिया और निरर्थकता को बढ़ावा दिया।

 ऐसा अमेरिका के अडिय़ल रवैये के कारण हुआ।

 अमेरिका का कहना था कि वह सभी देशों के एकसमान वायुमंडलीय अधिकारों को नहीं मानेगा।

 सेंटर फॉर साइंस ऐंड एनवॉयरनमेंट ने जलवायु परिवर्तन पर उठाए गए अमेरिकी कदमों पर केंद्रित अपनी रिपोर्ट ‘कैपिटन अमेरिका’ में कहा है कि बराक ओबामा के कार्यकाल में भी जलवायु परिवर्तन को आम मुद्दों की ही तरह निपटाने की कोशिश होती रही है।

इस तरह सारी दुनिया ही न्यायसंगत अधिकारों को लेकर दबे पांव बढऩे की कोशिश करती रही है।

 लेकिन इसके लिए की गई कवायदों का कोई खास नतीजा नहीं निकल पाया है।

अब जरा वैश्विकरण के संदर्भ में ट्रंप के निर्वाचन के मायने को समझते हैं।

 1990 के दशक में पूरी दुनिया व्यापार समझौतों से एक सूत्र में बंधने लगी थी और उत्पादों की स्वतंत्र एवं निर्बाध आवाजाही के लिए नियम बनाए गए।

 वैश्वीकरण ने एक ऐसी अंतर्निर्भर दुनिया बनाने की कोशिश की जिसमें सस्ते श्रम का इस्तेमाल कंपनियों का मुनाफा बढ़ाने के लिए किया जाने लगा।

 अगले दो दशकों में चीन वैश्विक बाजार के लिए उत्पादों का आपूर्तिकर्ता बनकर सामने आया और उपभोग भी खूब बढ़ा।

 1990 के दशक में ही दुनिया ने जलवायु परिवर्तन को सीमित दायरे में रखने पर भी सहमति जताई थी।

 यह आर्थिक भूमंडलीकरण के बरक्स पारिस्थितिकीय भूमंडलीकरण था लेकिन यह अपना मकसद हासिल करने में नाकाम साबित हुआ है।

व्यापार ने जलवायु को पीछे छोड़ दिया जबकि उत्सर्जन नियंत्रण पर उपभोग भारी पड़ गया।

 आर्थिक भूमंडलीकरण की सफलता उत्सर्जन स्तर में बढ़ोतरी के रूप में भी दिखने लगी।

 समृद्ध देशों ने कार्बन डाई ऑक्साइड का उत्सर्जन करने वाले उत्पादों का इस्तेमाल कम नहीं किया जबकि ये उत्पाद बनाने वाले देशों का उत्सर्जन स्तर बढ़ गया।

 इसका नतीजा यह हुआ है कि हमारी धरती एक जलते तवे की तरह हो गई है।

हमारी मौजूदा स्थिति यही है।

 आज के दौर में हमारे पास ट्रंप जैसे नेता हैं जो जलवायु परिवर्तन से ही इनकार करते हैं और फिर भी चुनाव जीत जाते हैं।

 एक विशाल जनमत उनके विचारों का समर्थन करता है।

 पहले से ही समृद्धि का जीवन जीने वाले इस दुनिया के लोगों के बीच संरक्षणवाद की आवाजें बुलंद होने लगी हैं।

 ब्रिटेन में यूरोपीय संघ से अलग होने को लेकर भी इसी तरह का गुस्सा देखने को मिला था।

 दरअसल यह पहले से ही धनी लोगों के गुस्से का इजहार है जो इस बात से खफा हैं कि वे और अधिक धनी नहीं हो पा रहे हैं।

 यह शिक्षित और अच्छे खाते-पीते लोगों का भी गुस्सा है क्योंकि उन्हें लगता है कि वे इससे अधिक के हकदार हैं लेकिन ‘दूसरों’ के चलते उन्हें नहीं मिल पा रहा है।

यह ऐसा समय भी है जब पहले से ही विकास के ऊंचे पायदान पर खड़ी दुनिया चाहती है कि वह अपने विकास के लिए और अधिक जीवाश्म ईंधन जलाए।

 हालांकि दुनिया के इन देशों ने वैश्विक वायुमंडलीय परिवेश में अपने हिस्से का ईंधन पहले ही इस्तेमाल कर लिया है।

 लेकिन उन्हें लगता है कि उनका ठीक से विकास ही नहीं हो पाया है।

 इन सबके लिए अहम कारण यह है कि भूमंडलीकरण ने असमानता बढ़ाने का काम किया है।

 आज के समय में मौजूद समस्याओं के मूल में यही वजह है।

 जलवायु परिवर्तन के मूल में भी यही मुद्दा है।

आर्थिक और पारिस्थितिकीय भूमंडलीकरण का मतलब है कि दुनिया में ऐसे कानून और नियम बनाए जाएं कि लोगों और इस धरती का भला हो सके।

 अगर कुछ गिने-चुने लोग ही धनी होते जाएंगे या दुनिया तबाही की तरफ बढ़ती रहेगी तो फिर इस तरह की पहल का क्या लाभ है।

 लंबे समय से विकास और जलवायु के मसलों पर अलग-अलग चर्चाएं होती आई हैं।

 लेकिन इस रवैये को बदलने की जरूरत है।

 ट्रंप की जीत से पता चलता है कि समाज के भीतर मतभेद गहरा हो चुका है और संकट आसन्न है।

 लिहाजा हमारे जागने का वक्त आ चुका है।

, – सुनीता नारायण।

सौजन्य – बिजनेस स्टैंडर्ड।

