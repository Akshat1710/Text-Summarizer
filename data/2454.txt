फिर सांसद क्यों जरूरी।

 (पत्रिका)।

संसद का शीतकालीन सत्र भी हंगामे की भेंट चढ़ गया।

 इक्कीस दिन चले लोकसभा सत्र में हंगामे ने 92 घंटे बर्बाद कर दिए जबकि काम हुआ सिर्फ 19 घंटे।

 सांसदों ने इस बात की चिंता कतई नहीं की कि उनके इस कृत्य से उनकी छवि के साथ-साथ संसद की गरिमा भी धूमिल हो रही है।

संसद का बजट सत्र हो अथवा मानसून या शीतकालीन, हंगामा सदन का स्थायी अंग बन चुका है।

 सांसदों को मतलब सिर्फ हंगामे से रह गया है और इसके लिए कोई न कोई मुद्दा तलाश ही लिया जाता है।

 लोकसभा के पूर्व अध्यक्ष सोमनाथ चटर्जी संसद की गिरती साख पर चिंता के साथ क्षोभ जताते-जताते राजनीति को अलविदा कह गए।

पिछले साढ़े चार दशकों से संसद के स्थायी वक्ता के रूप में पहचाने जाने वाले लालकृष्ण आडवाणी भी सांसदों के अशोभनीय व्यवहार से क्षुब्ध होकर संसद की सदस्यता छोडऩे को उत्सुक नजर आ रहे हैं लेकिन सांसद हैं कि समझने को तैयार ही नहीं।

शायद वे भूल चुके हैं कि वे सांसद बने क्यों हैं।

 देश की समस्याओं पर चर्चा करके उनका समाधान निकालने के लिए या फिर छात्र नेताओं की तरह बात-बात पर हंगामा-बहिर्गमन करने के लिए।

 चटर्जी और आडवाणी की नाराजगी को अब कोई गंभीरता से लेने को तैयार नजर नहीं आ रहा।

उनके अपने भी नहीं।

 ऐसे में संसद की उपयोगिता पर सवाल उठना लाजिमी हो जाता है।

 हंगामे की भेंट चढ़ती संसद के स्वरूप को क्या यूं ही रखा जाए या इसमें बदलाव किया जाए।

 जब संसद चलनी ही नहीं तो फिर सांसदों की जरूरत क्या रह जाती है।

, सौजन्य – पत्रिका।

