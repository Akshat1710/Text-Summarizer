कायम रहे जन धन (बिजनेस स्टैंडर्ड)।

सरकार ने अब वित्तीय समावेशन, डिजिटलीकरण और लेनदेन को औपचारिक स्वरूप प्रदान करने को नोटबंदी के दीर्घकालिक लक्ष्य बताना शुरू कर दिया है।

 ऐसे में जन धन खातों पर ध्यान दिया जाना समझ में आता है।

 ये खाते वित्तीय समावेशन का प्रमुख जरिया रहे हैं।

 देश में 14 दिसंबर तक ऐसे 26 करोड़ खाते खोले जा चुके थे और इनमें 74,000 करोड़ रुपये की रकम थी।

 इनमें से एक चौथाई से भी कम शून्य अधिशेष वाले खाते हैं।

 इन खातों को लेकर यह आशंका उत्पन्न हो गई थी कि इनका इस्तेमाल खाताधारक की सहमति से या सहमति के बिना नकदी के पुनर्चक्रण के लिए किया जा रहा था।

 यही वजह थी कि प्रधानमंत्री नरेंद्र मोदी को खुद चेतावनी देनी पड़ी कि खातों के दुरुपयोग की जांच की जाएगी।

 उन्होंने खाताधारकों से यह तक कहा कि वे इन खातों में जमा की गई राशि वापस न करें।

 बड़े पैमाने पर यह आशंका जताई गई कि जन धन खातों का इस्तेमाल काले धन को सफेद करने में किया गया लेकिन इसमें सच्चाई कम ही है।

 कुल मिलाकर 2,000 से भी कम खातों में तीन लाख रुपये से अधिक की राशि है।

 चाहे जो भी हो इन खातों की वैधता खत्म करना या यह मानना कि इनमें जमा राशि संदिग्ध है, ठीक नहीं होगा।

सरकार ने इन खातों के लिए 50,000 रुपये की जमा और 10,000 रुपये की निकासी सीमा तय की है।

 लेकिन यह एक अल्पकालिक हल है।

 इतना ही नहीं इसमें कुछ जमीनी तथ्यों की भी अनदेखी की गई है।

 जिन किसानों ने बीज या अन्य कृषि संबंधी खरीद के लिए नकदी रखी होगी उनको इस पैसे को नए खाते में रखने की आवश्यकता प्रतीत हुई होगी।

 ऐसे में सरकार का जन धन खाताधारकों में तलाशी अभियान चलाना खतरनाक और गलत साबित हो सकता है।

 जिन लोगों के कभी बैंकों में खाते नहीं रहे उनको यह यकीन दिलाना जरूरी है कि औपचारिक वित्तीय व्यवस्था में वित्तीय समावेशन एक हकीकत है।

 अगर यह मान लिया गया कि जन धन खातों का इस्तेमाल बड़े पैमाने पर काले धन को सफेद करने में किया गया है तो इससे कई लोगों के मन में यह चिंता पैदा होगी कि उनकी मेहनत की कमाई जांच के दायरे में आ सकती है।

 चूंकि कृषि आय पर कोई कर नहीं है इसलिए यह स्पष्टï नहीं है कि ऐसी जांच आगे कैसे बढ़ेगी।

 दूसरे शब्दों में कहा जाए तो सरकार को जन धन खातों के इस्तेमाल की सुविधाओं को और कठिन नहीं बनाना चाहिए।

 भ्रष्टïाचार और काले धन के खिलाफ जंग जरूरी है लेकिन इसके लिए वित्तीय समावेशन को दांव पर नहीं लगाया जाना चाहिए।

 सरकार को जिन 2,000 खातों पर शंका है उनमें गड़बडिय़ों जांच की दिशा में वह आगे बढ़ सकती है लेकिन उसे ढांचागत समस्याओं को हल करने पर ध्यान केंद्रित रखना चाहिए।

, जन धन खातों को लेकर उपजा विवाद बताता है कि नोटबंदी की प्रक्रिया किस कदर अधूरी और अपूर्ण थी।

 इसमें यह चेतावनी निहित है कि बिना सावधानीपूर्वक जांच और सलाह मशविरे के नीतिगत फैसले नहीं लिए जाएं।

 जिन गड़बडिय़ों की आशंका है उनको दूर करने की दिशा में प्रयास किया जाना चाहिए।

 लेकिन ऐसा नहीं किया गया और अब जन धन खातों को लेकर ऐसी प्रतिक्रिया से वित्तीय व्यवस्था में अविश्वास उत्पन्न हो सकता है।

 भ्रष्टïाचार 2,000 खातों तक सीमित है या उसका दायरा उससे परे है, इन सब बातों से इतर हमें वित्तीय समावेशन के लक्ष्य पर टिके रहना चाहिए और इसे उन लोगों के लिए और आसान बनाना चाहिए जिनके पास बैंक खाते तक नही हैं।

 कम से कम उनको औपचारिक वित्त व्यवस्था का लाभ तो मिलना ही चाहिए।

सौजन्य – बिजनेस स्टैंडर्ड।

