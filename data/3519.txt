संपादकीय : ट्रंप की आश्वस्ति की कोशिश (नईदुनिया)।

डोनाल्ड ट्रंप के राष्ट्रपति बनने के बाद अधिकांश देशों में अमेरिका से भावी संबंधों को लेकर अनिश्चय पैदा हुआ।

 बेशक उनमें भारत भी था।

 ट्रंप पारंपरिक अर्थों में राजनेता नहीं हैं।

 अमेरिका की स्थापित नीतियों के खिलाफ बातें करते हुए उन्होंने जनादेश तैयार किया।

 जनवरी में सत्ता संभालने के बाद उन्होंने जो आरंभिक कदम उठाए, उससे यही संकेत मिला कि चुनाव अभियान के दौरान कही गई बातों को लागू करने पर वे अडिग हैं।

 सूचना तकनीक पेशेवरकर्मियों के लिए एच-1बी वीजा मिलना कठिन बनाने की ट्रंप प्रशासन की पहल से भारत में खास चिंता उत्पन्न् हुई।

 फिर आम धारणा है कि ट्रंप के भाषणों से अमेरिका में आव्रजकों के खिलाफ माहौल बना है।

 कंसास में भारतीय इंजीनियर श्रीनिवास कुचीभोटला की हत्या को इसी का परिणाम माना गया।

 हत्या के बाद कई दिनों तक ट्रंप ने इस पर जुबान नहीं खोली।

 इससे भी भारत में बेचैनी बढ़ी।

 संभवत: ट्रंप को इसका एहसास हुआ होगा।

 इसीलिए अमेरिकी संसद (कांग्रेस) में जब उन्होंने अपना पहला भाषण दिया, तो उसमें कुचीभोटला की हत्या की बेलाग निंदा की।

 कहा कि इस समय नीति और कार्यक्रमों को लेकर भले ही अमेरिका (यानी वहां का जनमत) बंटा हुआ हो, किंतु देश हिंसा व नफरत की एक स्वर में निंदा करता है।

 इसी के साथ आईटी कर्मियों की वीजा संबंधी भारतीय चिंता को भी उन्होंने संबोधित किया।

 कहा कि योग्य कर्मियों का अमेरिका स्वागत करता रहेगा।

, इन दोनों बातों से भारतीय जनमानस को राहत मिली है।

 भारत सरकार के लिए भी ये तसल्ली की बात होगी।

 उल्लेखनीय है कि पिछले दिनों खुद प्रधानमंत्री नरेंद्र मोदी ने एच-1बी वीजा विवाद पर भारत की चिंता जताई थी।

 भारतीय विदेश सचिव एस. जयशंकर फिलहाल अमेरिका की यात्रा पर हैं।

 चर्चा है कि ट्रंप प्रशासन से तार जोड़ने की कोशिश में ही जयशंकर को अमेरिका भेजने की योजना बनी।

 जयशंकर ने वहां अमेरिका के राष्ट्रीय सुरक्षा सलाहकार (एनएसए) लेफ्टिनेंट जनरल मैकमास्टर से आतंकवाद के खिलाफ साझा लड़ाई एवं भारत-अमेरिकी संबंधों को और आगे ले जाने के तौर-तरीकों पर बातचीत की।

 ये संवाद अहम है, क्योंकि एनएसए पद पर मैकमास्टर की नियुक्ति के दो हफ्तों के अंदर ही यह स्थापित हो गया है।

 जयशंकर प्रतिनिधि सभा के स्पीकर पॉल रयान से भी मिले।

 दोनों के बीच आर्थिक और रक्षा साझेदारी को आगे बढ़ाने पर चर्चा हुई।

 इस मुलाकात के बाद रयान ने कहा कि अमेरिका और भारत के बीच रिश्तों की जड़ें लोकतंत्र एवं स्वतंत्रता के साझे मूल्यों से जुड़ी हैं तथा इन्हें आगे बढ़ाने का दोनों देशों के पास एक बढ़िया मौका है।

 भारत के नजरिए से द्विपक्षीय संबंधों पर अमेरिका में मौजूद यही समझ महत्वपूर्ण है, जो रयान के वक्तव्य में व्यक्त हुई।

 ट्रंप के भाषण से जाहिर हुआ कि उन्हें भारत की चिंताओं की फिक्र है।

 तो कुल संदेश यह है कि ट्रंप के दौर में भी भारत-अमेरिका के रिश्ते पटरी पर हैं।

 फिलहाल हमारे लिए यह संतोष की बात है।

, सौजन्य- नईदुनिया।

