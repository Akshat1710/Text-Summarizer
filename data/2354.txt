संपादकीय : संसद में हंगामे से व्यथित (नई दुनिया)।

संसद में नोटबंदी के मुद्दे को लेकर जारी गतिरोध पर राष्ट्र की बढ़ती बेसब्री को राष्ट्रपति ने जुबान दी है।

 उन्होंने गुरुवार को दो-टूक कहा कि संसदीय कार्यवाही में बाधा अस्वीकार्य है।

 उन्होंने सांसदों से अपील की कि अपना काम करें और जरूरी विधायी कार्य निपटाएं।

 इसके एक दिन पहले इसी सवाल पर भारतीय जनता पार्टी के वरिष्ठ नेता लालकृष्ण आडवाणी की व्यग्रता भी लोकसभा में जाहिर हुई थी।

 कहा जा सकता है कि इन दोनों बुजुर्ग नेताओं ने बिलकुल सही और सामयिक हस्तक्षेप किया है।

 उनकी टिप्पणियों में आम भारतीय जन की उद्विग्नता जाहिर हुई है।

, उल्लेखनीय है कि आडवाणी ने अपनी बात दलगत रुख से ऊपर उठकर रखी।

 उन्होंने राय जताई कि हंगामा करने वाले सांसदों का वेतन काटा जाना चाहिए और उन्हें सदन से बाहर कर देना चाहिए।

 लेकिन उन्होंने लोकसभा अध्यक्ष और संसदीय कार्य मंत्री को भी नहीं बख्शा।

 उन्हें यह कहते सुना गया कि न तो स्पीकर और न ही संसदीय कार्यमंत्री सदन को चला पा रहे हैं।

, यह विचारणीय है कि माननीय राष्ट्रपति और आडवाणी जैसे वरिष्ठ नेता को ऐसी सख्त टिप्पणियां क्यों करनी पड़ीं।

 स्थिति यह है कि 16 नवंबर को संसद का शीतकालीन सत्र शुरू होने के बाद से (राज्यसभा में पहले दिन को छोड़कर) दोनों सदनों की कार्यवाही लगातार बाधित की गई है।

 विपक्ष ने राज्यसभा में प्रधानमंत्री की उपस्थिति की मांग को लेकर शोरगुल जारी रखा है।

 लोकसभा में मतदान वाले प्रावधान के साथ नोटबंदी के मुद्दे पर बहस कराने की मांग पर वह अड़ा हुआ है।

 सरकार विपक्ष से सार्थक संवाद बनाने में सफल नहीं हुई है।

 आशंका गहराई है कि शीतकालीन सत्र बिना कोई ठोस काम निपटाए खत्म हो जाएगा।

, यही वो संदर्भ है, जिसमें राष्ट्रपति प्रणब मुखर्जी ने अपनी बात कही।

 आडवाणी की टिप्पणी को भी इसी संदर्भ में देखा जाना चाहिए।

 देश इस अप्रिय स्थिति से रूबरू है कि संसद नहीं चल पा रही है।

 यह आम जनभावना के विरुद्ध है।

 लोग संसद में सार्थक बहस और विधायी कार्यों को सुचारु रूप से निपटाए जाने की अपेक्षा रखते हैं।

 चूंकि ऐसा नहीं हो रहा, तो राष्ट्र और राष्ट्रपति दोनों चिंतित हैं।

, उधर आडवाणी अगर महसूस करते हैं कि संसद में अवरोध की स्थिति के लिए दोनों पक्ष जिम्मेदार हैं, तो यह एक वरिष्ठ नेता की निष्पक्ष राय है।

 सबको इस पर गौर करना चाहिए।

 यह आम समझ है कि संसद को चलाने की जिम्मेदारी सत्ता पक्ष की होती है।

 ध्यानार्थ है कि उसकी सकारात्मक पहल के कारण पिछला सत्र सार्थक ढंग से चला था।

 तब पक्ष और विपक्ष ने संसदीय कार्य निपटाने में अपेक्षित भूमिका निभाई।

 प्रश्न यह है कि जो उस वक्त हुआ, वह अब क्यों नहीं हो सकता।

 सत्ता पक्ष को इसके लिए उचित और ईमानदार पहल करनी चाहिए।

 तब भी विपक्ष अड़ा रहा, तो ऐसा वह लोगों की निगाह में अपनी साख गंवाने के जोखिम पर ही करेगा।

सौजन्य – नई दुनिया।

