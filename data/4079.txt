प्रचंड से बेहतर संबंथों की उम्मीद (हिन्दुस्तान)।

दक्षिण एशिया में भारत के सामने एक समस्या है।

 यह समस्या इस तथ्य से पैदा हुई है कि कोलंबो, माले, ढाका और काठमांडू के साथ नई दिल्ली का रिश्ता वैसा नहीं है, जैसा परंपरागत रूप से किसी देश का अन्य देशों के साथ होता है।

 ऐतिहासिक रूप से भारत की इन देशों की आंतरिक राजनीति में कोई न कोई भूमिका रही है; भले ही भारत ऐसा चाहता हो, या न चाहता हो।

 बांग्लादेश के निर्माण में भारत सहयोगी रहा है।

 नेपाल में तमाम सत्ता परिवर्तनों में भारत का हाथ रहा है।

 श्रीलंका में शांति स्थापना में भारत शामिल रहा है।

 और मालदीव में सरकार को स्थिर रखने और लोकतंत्र को आगे बढ़ाने में भारत की बड़ी भूमिका रही है।

 इस भूमिका की वजह से भारत का प्रभाव और ताकत जरूर बढ़ी है, लेकिन इससे कई देशों में कट्टर राष्ट्रवादियों और उन लोगों में, जो इन प्रक्रियाओं में पराजित हुए हैं, असंतोष बढ़ा है।

 और अब, इन समूहों को एक सहयोगी भी मिल गया है।

 अपना प्रभाव बढ़ाने की चीन की आक्रामक कोशिशों का अर्थ यह है कि वह इस क्षेत्र में वही खेल खेलना चाहता है, जो भारत का है।

 यह परिस्थिति सबसे ज्यादा गंभीरता के साथ नेपाल में देखने में आई।

, माओवादी पार्टी के अध्यक्ष पुष्प कमल दहाल ‘प्रचंड’ के रूप में नेपाल को अब एक नए प्रधानमंत्री मिले हैं।

 इससे भारत को कुछ राहत महसूस हुई है।

 इसकी कई वजहें हैं।

 सबसे बड़ी वजह यह है कि पिछले दिनों अपने इस निकटतम पड़ोसी के साथ भारत के रिश्ते मुश्किल दौर से गुजरते रहे, और प्रचंड के इस पद पर पहुंचने में भारत का भी कुछ हाथ है।

 लेकिन यहां पर कहानी खत्म नहीं, बल्कि शुरू होती है, क्योंकि प्रधानमंत्री नरेंद्र मोदी की पड़ोसियों के साथ घनिष्ठ संबंध बनाने की नीति के लिए प्रमुख चुनौती नेपाल साबित हो रहा है।

 नेपाली समाज में बहुत विविधता है, लेकिन नेपाली राजनीति विभाजनकारी रही है।

 यही विरोधाभास नेपाल में चल रहे राजनीतिक संकट के केंद्र में है।

 पहाड़ी हिंदू उच्चवर्गीय जातियों के राजनीतिक प्रभु-वर्ग ने सितंबर, 2015 में एक ऐसा संविधान पारित करवा दिया, जिससे उसका सत्ता में बने रहना तय हो गया।

 इससे भारत के सीमांत इलाकों में तराई के मधेसी असंतुष्ट हो गए, क्योंकि उनके राजनीतिक हक इस संविधान से मारे जा रहे थे।

 मधेसियों ने इसके खिलाफ विरोध किया, जिसके जवाब में नेपाल सरकार ने ताकत का सहारा लिया।

 इस दौरान भारत ने हस्तक्षेप किया।

 भारत चाहता था कि नेपाल या तो संविधान को लागू करने की प्रक्रिया को विराम दे या फिर संविधान में तेजी से बदलाव करे।

 नेपाल का पहाड़ी प्रभु-वर्ग, जो कई बार सत्ता के लिए नई दिल्ली के साथ सौदेबाजी कर चुका था, इस बार भारत की सलाह मानने के लिए तैयार नहीं हो रहा था।

, जब मधेसियों ने भारत-नेपाल सीमा पर आंदोलन जारी रखा, तो उससे भारत से खनिज तेल और अन्य सामान की सप्लाई रुक गई।

 भारत ने दबाव की इस रणनीति का चुपचाप समर्थन किया।

 इसके जवाब में नेपाल सरकार ने राष्ट्रवादी भावनाओं को उभारने की कोशिश की।

 उन्होंने यह जताया, जैसे भारत बाहरी आक्रमण कर रहा है और मधेसी उसके एजेंट हैं।

 इस मौके को नेपाल के पहाड़ी प्रभु-वर्ग ने चीन की ओर रुख करने के लिए भी इस्तेमाल किया।

 चीन ने नेपाल को ईंधन सप्लाई करने का वादा किया, लेकिन वास्तव में यह सप्लाई इतनी कम थी कि नेपाल की जरूरतें पूरी नहीं हो सकती थीं।

 चीन से नेपाल सप्लाई महंगी और मुश्किल है, क्योंकि भौगोलिक परिस्थितियां इसके अनुकूल नहीं हैं।

 चीन और नेपाल ने इसके बाद एक व्यापार समझौता किया, लेकिन इस समझौते में न तो सप्लाई के रास्तों, न ही ठिकानों और न ही कस्टम के नियमों का कोई उल्लेख है।

 इस समझौते की व्यावहारिक उपयोगिता संदेहास्पद है।

 लेकिन इसके जरिये नेपाल ने प्रतीकात्मक रूप से यह जताया कि वह भारत पर अपनी निर्भरता से मुक्त होना चाहता है।

 फिर भी, इस परिस्थिति में मधेसी आंदोलन और भारत के दबावों से बच पाना उसके लिए बहुत मुश्किल था।

 आखिरकार नेपाल सरकार को संविधान में संशोधन करना पड़ा, जिससे मधेसियों का राजनीतिक प्रतिनिधित्व बढ़ा और सत्ता में उनकी साङोदारी का दायरा व्यापक हुआ।

 इसके बावजूद, नेपाल सरकार ने राज्य की सीमाओं को फिर से निर्धारित करने की मधेसियों की सबसे मुख्य मांग नहीं मानी।

, भारत-नेपाल सीमा फरवरी में खुल गई, आंदोलन भी शांत हो गया, लेकिन इससे जो अलगाव पैदा हुआ था, वह बना रहा।

 भारत नेपाल के प्रधानमंत्री केपी शर्मा ओली से खुश नहीं था।

 ओली ने मधेसियों की शिकायतों पर गौर करने से इनकार कर दिया था।

 उन्होंने राष्ट्रवाद और भारत-विरोधी भावनाओं का भरपूर इस्तेमाल किया था और भारत के मुकाबले चीन को खड़ा करने में यथासंभव उत्साह दिखाया।

 ऐसे में, भारत ने प्रचंड के साथ अपने पुराने रिश्तों का फायदा उठाया।

 प्रचंड ने सन 2005 में नेपाल में राजशाही के खिलाफ अन्य लोकतांत्रिक ताकतों के साथ शांति-समझौते पर दिल्ली में हस्ताक्षर किया था।

 भारत ने प्रचंड को ओली सरकार से बाहर आने के लिए प्रोत्साहित किया।

 राजनीतिक और राजनयिक सूत्रों का कहना है कि चीन यह चाहता था कि माओवादी ओली सरकार में बने रहें और वाम एकता को टूटने न दें, लेकिन प्रचंड को यह मौका मिला कि वह खुद सत्ता हासिल कर सकें।

 उन्हें शांति-प्रक्रिया व संधि-काल में न्याय को लेकर कुछ संदेह था और उन्हें यह आश्वासन दिया गया कि उनके अधिकारों की रक्षा की जाएगी।

 विपक्षी नेपाली कांग्रेस पार्टी और तमाम मधेसी ताकतों ने भी उनका समर्थन किया।

 नौ महीने के कठिन वक्त के बाद भारत के लिए आखिरकार काठमांडू में एक मित्र सरकार बन गई है।

 हिन्दुस्तान टाइम्स को पिछले सप्ताह दिए गए एक इंटरव्यू में प्रचंड ने यह वादा किया था कि वह मधेसियों की शिकायतों का निवारण करेंगे और संतुलित विदेश-नीति बनाए रखेंगे, जो पिछली सरकार जैसी चीन की तरफ स्पष्ट झुकाव वाली नहीं होगी।

 नेपाल में सत्ता-परिवर्तन से भारत का प्रभाव फिर से स्थापित हो गया है, लेकिन इससे इस क्षेत्र में भारत के राजनयिकों के सामने मौजूद बुनियादी सवाल का जवाब नहीं मिलता।

 सवाल यह है कि किस तरह परंपरागत प्रभाव बनाए रखा जाए, और एक विविधतापूर्ण समाज व विभाजित राजनीति के बीच सकारात्मक बदलाव संभव बनाया जाए।

 नेपाल में भारत एक ऐसा मधेस चाहता है, जो राजनीतिक मुख्यधारा में शामिल हो और जनसंख्या के आधार पर अपना उचित प्रभाव भी बनाए रखे, लेकिन भारत नेपाल के साथ अच्छे रिश्ते भी चाहता है, जो मधेसियों को यह रियायत देने को तैयार नहीं है।

 ऐसे में, हितों का संतुलन साधते हुए भारत को सभी पक्षों को एक समावेशी, सांविधानिक समाधान की तरफ ले जाना है।

 दूसरी तरफ, यह भी सोचना होगा कि भारत किस तरह चीन से मुकाबला कर सकता है, जो भारत-विरोधी राजनीतिक ताकतों को मजबूत कर रहा है।

 चीन के पास ज्यादा साधन हैं, लेकिन भारत के पास भूगोल और संस्कृति का जुड़ाव है।

 इसी के सहारे उसे अपनी स्थिति मजबूत करनी है।

 नेपाल में ऐसा माना जाता है कि भारत ने बड़ी विकास-परियोजनाओं के मामलों में अपने वादे पूरे नहीं किए।

 भारत को नेपाल के विकास में अपना योगदान ज्यादा सक्रिय रूप से देना होगा।

 नेपाल ने यह दिखा दिया है कि उसके लिए पड़ोसी देशों की सक्रियता लगातार जरूरी है।

 वहां समझदारी के राजनयिक औजारों के साथ विकास यात्र में हमें सहयोग करना होगा।

 यह आसान काम नहीं है।

, लेखक- प्रशांत झा, एसोशिएट एडिटर हिन्दुस्तान टाइम्स।

, सौजन्य – हिन्दुस्तान (04.08.2016)।

