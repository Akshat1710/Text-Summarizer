संपादकीय : चुनाव में स्‍टेट फंडिंग का सवाल (नई दुनिया)।

चुनाव लड़ने के लिए राजनीतिक पार्टियों को सरकार से पैसा मिले, यह विचार नया नहीं है।

 सोच यह है कि ऐसा होने पर पार्टियों की कॉरपोरेट जगत तथा काले धन पर निर्भरता कम होगी।

 तब सरकारें काला धन जैसी बुराइयों के खिलाफ सख्त कदम उठाएंगी।

 फिलहाल, ऐसा करना उनके लिए अपने पांव में कुल्हाड़ी मारने जैसा माना जाता है।

, तो अब जबकि एनडीए सरकार ने नोटबंदी के जरिए काला धन खत्म करने के लिए दूरगामी परिणाम वाला कदम उठाया है, तो स्वाभाविक है कि राजनीतिक दलों के चंदे का सवाल भी सामने आया है।

 सबसे पहले यह चर्चा संसद सत्र से पहले हुई सर्वदलीय बैठक में प्रधानमंत्री नरेंद्र मोदी ने की।

 उन्होंने कहा कि अगर दलों को सरकार से धन मिले और लोकसभा एवं विधानसभाओं के चुनाव साथ-साथ कराएं जाएं तो राजनीतिक प्रक्रिया साफ-सुथरी होगी।

 फिर जब राज्यसभा में नोटबंदी के सवाल पर चर्चा शुरू हुई, तो वहां भी बहस में ये मुद्दा कई बार उठा।

 काले धन की समस्या को खत्म करने को राजनीतिक सुधारों से जोड़ते हुए सदस्यों ने माना कि धनी वर्ग के चंदे अथवा अवैध स्रोतों से प्राप्त धन पर निर्भर नेता व्यापक जनहित के कदम नहीं उठा सकते।

 मार्क्सवादी कम्युनिस्ट पार्टी के सीताराम येचुरी ने इस विसंगति की चर्चा की कि फिलहाल उम्मीदवारों के खर्च की सीमा तो है, मगर राजनीतिक दलों के चुनाव खर्च की कोई हद तय नहीं है।

 फिर पार्टियां और नेता जिस धड़ल्ले से हेलीकॉप्टरों और चार्टर्ड विमानों का इस्तेमाल करते हैं, जितनी महंगी पार्टियां उनके निजी आयोजनों पर दी जाती हैं, आखिर इन सबका खर्च कहां से आता है।

 अगर कोई ये सुविधाएं उपलब्ध कराता है, तो जाहिर है कि बदले में वह सत्ताधारी नेताओं से इसका लाभ भी लेगा।

, स्वागतयोग्य है कि ये बातें खुद नेता कह रहे हैं।

 अण्णा आंदोलन के दौरान भी ये मुद्दे उठे थे।

 तब हुई चर्चाओं से साफ हुआ था कि महंगे चुनावों ने कैसे आम नागरिकों के लिए राजनीति के दरवाजे बंद कर रखे हैं।

 हालांकि कई देशों का अनुभव है कि स्टेट फंडिंग से अवांछित धन का राजनीति में प्रभाव नहीं घटा, मगर यह जरूर है कि उससे ईमानदार और आदर्शवादी लोगों के लिए राजनीति में कदम रखने के दरवाजे खुलते हैं।

 इसीलिए सुझाव आया था कि भारत में दलों को मिले हर वोट पर दस रुपए सरकार से मिलने की परिपाटी शुरू की जा सकती है।

 इससे पार्टियों की अवांछित तत्वों पर निर्भरता घटेगी।

 काले धन की बीमारी का यह स्थायी इलाज होगा।

 अब जबकि देश में काले धन के खिलाफ वास्तविक कदम उठाए जा रहे हैं, ऐसे में स्टेट फंडिंग के प्रस्ताव पर गंभीरतापूर्वक विचार-विमर्श होना चाहिए।

 यह सिर्फ नोटबंदी पर बहस में उठा एक पहलू भर बनकर ना रह जाए, यह सुनिश्चित करना सरकार और विपक्ष दोनों का दायित्व है।

 दरअसल, यह ऐसा पैमाना है, जिससे काले धन से लड़ने के प्रति उनकी प्रतिबद्धता जाहिर होगी।

, सौजन्य – नई दुनिया, 18-11-2016।

