फिदेल के बाद (नवभारत टाइम्स)।

अपने 55 वर्षों के राजनीतिक करियर में फिदेल कास्त्रो ने असाधारण उतार-चढ़ावों का सामना किया।

 क्रांतिकारी संघर्ष की मिसाल कायम करते हुए उन्होंने न सिर्फ क्यूबा की सत्ता का स्वरूप बदला, बल्कि इसके साथ ही अपने देश के हिस्से आई गरीबी से जूझते वह अपने जनपक्षी मूल्यों पर अडिग रहे।

 यह सब उन्हें विश्व के चुनिंदा महान नेताओं की कतार में खड़ा करता है।

 यह फिदेल ही थे, जिन्होंने गहरे शोध के बाद सभी विकासशील देशों में स्वीकृत यह स्थापना दी कि जब गरीब और अमीर देश आपस में व्यापार करते हैं, तो वह व्यापार नहीं बल्कि लूट होती है।

, उनकी यह समझ आज भी विश्व के व्यापारिक ढांचे में प्रमाणित होती देखी जा सकती है।

 फिदेल का शाब्दिक अर्थ होता है आस्थावान।

 इसमें कोई दो राय नहीं है कि फिदेल दुनिया के ऐसे एकमात्र दीर्घकालिक शासक थे, जिन्होंने मूल्यों के प्रति अपनी आस्था में कभी कोई कमी नहीं आने दी।

 यही कारण है कि उन्हें दुनिया से सिर ऊंचा करके विदा लेने का मौका मिला।

, मूल्यों के प्रति उनकी वफादारी ही थी कि आज क्यूबा में उनके विरोधी भी उन्हें गर्व के साथ याद करते देखे जा रहे हैं।

 शीतयुद्ध और खासकर सोवियत संघ के विघटन के बाद जिस तरह से क्यूबा दुनिया में अलग-थलग पड़ गया, वह वहां की आबादी के एक हिस्से को भी नाराज करने वाला साबित हुआ।

 लेकिन यह कास्त्रो का ही जीवट था कि क्यूबा धीरे-धीरे करके इतनी बुरी हालत से बाहर निकल आया।

, उन्हीं के प्रयासों के चलते आज क्यूबा की स्वास्थ्य सेवाएं पूरे विश्व में सबसे अच्छी मानी जाती हैं।

 वहां की शिक्षा पद्धति देश के एक-एक व्यक्ति को शिक्षित बनाने के लिए पहचानी जाती है।

 तकनीक के मामले में क्यूबा आज भी काफी पिछड़ा हुआ है।

 माइक्रोसॉफ्ट ने अभी वहां पहुंचना है।

 फेसबुक और गूगल का एक्सेस वहां कर सकते हैं, लेकिन इंटरनेट काफी महंगा और बहुत स्लो है।

जब तक क्यूबा के पास सोवियत संघ का साथ था, तब तक उसकी टेक्नॉलजी भी अपडेट होती रहती थी, लेकिन फिर इस मामले में वह एक जगह ठहर सा गया।

 इन समस्याओं के बावजूद फिदेल मरते दम तक अपनी जनता के हीरो बने रहे, तो सिर्फ अपने जीवन मूल्यों की वजह से।

 फिदेल विश्व इतिहास के एक दौर के प्रतीक थे, जो उनके जाने के पहले ही जा चुका है, लेकिन जिन मूल्यों के लिए वे पहचाने जाते थे, वे कभी नहीं जाने वाले।

, सौजन्य – नवभारत टाइम्स।

