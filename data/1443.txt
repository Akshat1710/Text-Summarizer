नोटबंदी रामबाण नहीं (राष्ट्रीय सहारा)।

एक बड़ी राशि के करंसी नोटों को चलने से बाहर करने संबंधी प्रधानमंत्री की अकस्मात घोषणा बेशक यह काले धन पर हमला है, लेकिन सवाल पूछा ही जाएगा कि यह उपाय कितना प्रभावी होगा।

 यह भी कि अर्थव्यवस्था को इसकी क्या कीमत चुकानी पड़ेगी।

 यकीनन इसका तात्कालिक प्रभाव ज्यादा दिखाई दे रहा है-बदइंतजामी के रूप में और आने वाले समय में भी ऐसे अनेक असर होंगे, जिनका अभी अंदाजा ही लगाया जा सकता है।

 मामला बेहद जटिल है।

 सरकार, सरकार के इतर विश्लेषक और विपक्ष भी इस समस्या के नये-नये पहलू को उजागर करते रहेंगे।

क्या पूर्व में भी हम ऐसे किसी अनुभव से गुजरे हैं, जिससे कि हम कुछ सीखसकें।

 वर्ष 1978 में पांच हजार और दस हजार रुपये के नोटों को चलन से बाहर कर दिया गया था।

 165 करोड़ रुपये, जो चलन में थे, में से 135 करोड़ रुपये के नोट वापस ले लिए गए थे।

 लेकिन उस फैसले का काली अर्थव्यवस्था पर बेहद मामूली असर पड़ा।

 न केवल इतना बल्कि उसके बाद भी काली अर्थव्यवस्था अपने डैने पसारती रही।

 उस उपाय से आम नागरिक का जीवन अप्रभावित रहा।

 अर्थव्यवस्था ज्यादा बड़ी न थी और आम नागरिक की आय भी बनिस्बत कम थी।

 ज्यादातर लोग 10 रुपयों से ही अपने दिन के काम चला लेते थे।

 कभी-कभार ही उन्हें सौ रुपये की जरूरत पड़ती थी।

 इस कारण से व्यापार पर कोई ज्यादा असर नहीं पड़ा।

 आम आदमी का जीवन प्रभावित नहीं हुआ।

 बैंकों पर लोगों को कतारें नहीं लगानी पड़ी थीं।

 आज जो 16 लाख करोड़ रुपये के करंसी नोट चलन में हैं, उनमें करीब 80 प्रतिशत हिस्सा बड़े नोटों का है।

 इन बड़े नोटों में से ज्यादातर हिस्सा कारोबारियों के पास है, न कि आम लोगों के पास।

 अगर मान भी लिया जाए कि बड़े नोटों का ज्यादातर हिस्सा संपन्न लोगों, जो समूची आबादी के शीर्ष 3 प्रतिशत हैं, के पास है, तो भी यह तीन लाख रुपये प्रति व्यक्ति से अधिक नहीं होगी।

 और अगर इसका ज्यादातर हिस्सा कारोबार में है, तो प्रति व्यक्ति एक लाख रुपये से ज्यादा औसत राशि न होगी।

 इसका मात्र एक हिस्सा कालाधन होगा, जिसे काली आमदनी के जरिए पैदा किया गया और जिसका पता नहीं लगाया जा सकता।

 भले ही ये औसत हों।

 लेकिन कुछेक के पास करोड़ों का कालाधन हो सकता है।

 लेकिन संभव है कि नकदी में रखी गई काली बचत कुछलाख करोड़ से ज्यादा न हो।

 काली अर्थव्यवस्था का मौजूदा आकार करीब 90 लाख करोड़ है, जो मात्र कुछेक प्रतिशत हो सकती है।

 किंतु चालाक संपन्न-कारोबारी वर्ग नये विनियमनों को धता बताते हुए अपने काले धन के कुछ हिस्से को सफेद कर सकते हैं।

 भारत में काली अर्थव्यवस्था समानांतर नहीं है, बल्कि सफेद अर्थव्यवस्था में गुंथी-पगी है।

 इसलिए 1978 की भांति ही मौजूदा उपाय का भी काली अर्थव्यवस्था पर मामूली प्रभाव ही पड़ेगा।

 असली चिंता की बात यह है कि विभिन्न क्षेत्रों में काली आमदनी पैदा होने के तौर-तरीके प्रभावित नहीं होंगे।

 लेकिन इस उपाय की अर्थव्यवस्था को क्या कीमत चुकानी पड़ेगी।

 आगामी महीनों में देश में लेन-देन मुश्किल हो जाने से घरेलू, कारोबार और उद्योग क्षेत्रों पर बेहद बुरा प्रभाव पड़ेगा।

 अर्थव्यवस्था का बड़ा हिस्सा प्लास्टिक मनी या चेकों का इस्तेमाल नहीं करता।

 छोटे कारोबारों को कड़ा झटका लगेगा।

 उन्हीं के बीच ही भाजपा का जनाधार है।

 बैंकों पर लंबी-लंबी कतारें लगेंगी।

 छोटे करंसी नोटों में बड़ी करंसी बदलने के लिए एक काला बाजार और उभर सकता है।

 सोने और विदेशी करंसी के लिए प्रीमियम का सिलसिला शुरू हो सकता है-1980 के दशक में बियरर बांड्स के मामले में ऐसा हो चुका है।

 जनधन खातों का काले को सफेद करने में इस्तेमाल हो सकता है।

 हवाला और ज्यादा सक्रिय हो सकता है।

 आगामी महीनों में उपभोक्ता मांग में गिरावट हो सकती है।

 अलबत्ता, इस दौरान मॉल्स में बिक्री और ई-कॉमर्स आधारित प्लास्टिक मनी का चलन बढ़ सकता है।

 लेकिन उद्योग एवं व्यापार पटरी से उतर सकते हैं।

 इससे उद्योग को खासा झटका लग सकता है, जो पहले ही हालिया समय में मुश्किलों का सामना करता रहा है।

 इतने कम समय के नोटिस पर हमारा पहले से कमजोर प्रदर्शन करता रहा और तमाम झोलों वाला सिस्टम अपेक्षित नतीजे देने में नाकाम रहेगा।

 बड़े नोटों को चलन से बाहर किए जाने का यह जो फैसला एकाएक किया गया है, उसके बारे में हमारी अफसरशाही को पहले से कुछपता नहीं था।

 एकाएक टीवी पर घोषणा कर दी गई और समूचे सिस्टम को अलर्ट मोड में आने को कह दिया गया।

 जैसे बिना तैयारी के सैनिकों को मोर्चे पर मुस्तैद किए जाने की कवायद की गईहो।

 ऐसे में ताज्जुब न होगा कि अपेक्षित नतीजे मिलने की आशा अति आशावाद साबित हो जाए।

 याद किया जा सकता है 1970 के दशक के शुरुआती दिन।

 उस समय सरकार ने गेहूं के कारोबार का राष्ट्रीयकरण करने संबंधी फैसला किया था।

 लेकिन उससे स्थितियां हाथ से निकलती लगीं।

 इस करके मात्र कुछ महीनों के भीतर ही उस फैसले को वापस लेना पड़ा था क्योंकि उससे चारों तरफ अफरातफरी का माहौल बन गया था।

 चहुं ओर तबाही का मंजर दिखने लगा था।

 लेकिन हाल में किया गया यह फैसला उस तरह से वापस नहीं लिया जा सकेगा जैसा कि 1970 के दशक के उन शुरुआती में किया गया था।

 अगर यह फैसला कारगर और अपेक्षित नतीजे नहीं दे पाया तो भी सरकार के लिए वापस लौटने की गुंजाइश नहीं है।

 सरकार ने बड़ा जोखिम ले लिया है।

 क्यों।

 सरकार ने हाल में विदेशी धन बिल और आयकर घोषणा योजना जैसे उपाय कालेधन पर नियंतण्रकरने के लिए आजमाए थे।

 मगर ये उपाय नाकाम साबित हुए।

 लेकिन सरकार हर हाल में दिखाना चाहती है कि काली अर्थव्यवस्था को लेकर बेहद संजीदा है।

 वह 2014 के लोक सभा चुनाव में वादा कर चुकी है कि देश को काले धन की अर्थव्यवस्था से निजात दिलाएगी।

 मौजूदा कदम उसने महज वापस लौटाने के लिए नहीं उठाया है।

 हर सूरत में नतीजे हासिल चाहती है।

 अलबत्ता, अभी यह साफ नहीं है कि काली अर्थव्यवस्था पर पड़ने वाले संभावित प्रभाव के बरक्स अर्थव्यवस्था द्वारा चुकाईजाने वाली कीमत को कैसे तार्किक ठहराया जा सकेगा।

– अरुण कुमार।

(लेखक जेएनयू से अर्थशास्त्र के सेवानिवृत्त प्रोफेसर तथा प्रसिद्ध पुस्तक ‘‘द ब्लैक इकनॉमी इन इंडिया’ के लेखक हैं), सौजन्य – राष्ट्रीय सहारा, 17-11-2016।

