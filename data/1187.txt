निशाने पर सुरक्षा बल (दैनिक ट्रिब्यून)।

जम्मू-कश्मीर में आतंकियों से सुरक्षा बलों की आये दिन मुठभेड़ और उनमें होने वाली शहादत हालात की गंभीरता को रेखांकित कर रही हैं।

 मंगलवार को भी सुरक्षा बलों ने हालांकि बड़े आतंकी हमलों के पाकिस्तानी मंसूबों को नाकाम कर दिया, लेकिन शहादत की बढ़ती संख्या भी हमारी चिंता का विषय होनी चाहिए।

 दो अलग-अलग मुठभेड़ों में बेशक सुरक्षा बलों ने लश्कर के एरिया कमांडर अबू हारिस समेत चार आतंकियों को मार गिराया, लेकिन हरियाणा के नारनौल निवासी मेजर सतीश दहिया समेत चार जवान भी शहीद हो गये।

 इनसे पहले भी कुलगाम में आतंकियों से मुठभेड़ में दो जवान शहीद हो गये थे।

 बेशक दो दशक से भी ज्यादा समय से आतंकवाद का दंश झेल रहे संवेदनशील सीमावर्ती राज्य जम्मू-कश्मीर में आतंकियों से सुरक्षा बलों का संघर्ष अप्रत्याशित नहीं है, लेकिन बढ़ती जन हानि सुरक्षा बलों और सरकार के लिए चिंता का विषय होनी ही चाहिए।

 निश्चय ही यह कोई गोपनीय तथ्य नहीं है कि जम्मू-कश्मीर में अलगाववाद और आतंकवाद को सीमा पार पाकिस्तान से शह और मदद मिल रही है, लेकिन इससे निपटना तो हमें ही होगा।

उड़ी सैन्य शिविर पर आतंकी हमले के जवाब में पीओके में की गयी सर्जिकल स्ट्राइक के बाद की गयी यह उम्मीद भी गलत साबित हुई है कि पाकिस्तान को वांछित सबक मिलेगा।

 ऐसे में हमारी सरकार और सुरक्षा बलों को संभावित आतंकी वारदातों से निपटने के लिए अपनी रणनीति पर पुनर्विचार करना चाहिए।

 बढ़ती शहादतों के संदर्भ में यह भी देखना होगा कि क्या हमारे जवानों के पास आतंकियों के अत्याधुनिक हथियारों का सामना करने के लिए जरूरी अधुनातन हथियार हैं भी।

 यह भी कि आतंकियों से मुकाबले में कहीं हमारे जवान अति उत्साह में अपेक्षित सावधानी के प्रति उदासीन तो नहीं हो जाते।

 आतंकियों के पास सुनियोजित हमले से चौंकाने का मौका रहता है, इसलिए यह और भी जरूरी है कि खुफिया तंत्र को और अधिक सक्रिय करते हुए सुरक्षा बल भी अपनी सजगता बढ़ायें।

 सुरक्षा बलों की मुश्किलें स्थानीय लोगों के अबूझ रवैये से भी बढ़ रही हैं।

 सुरक्षा बल जब आतंकियों से मुठभेड़ कर रहे होते हैं, तो स्थानीय निवासी उलटे उन्हीं पर पथराव शुरू कर देते हैं।

 बेशक यह भी सीमा पार की शह पर सुनियोजित साजिश की ओर इशारा करता है, लेकिन कारण और कार्यप्रणाली जो भी हो, इस जटिल होती समस्या का समाधान तो हमें ही खोजना होगा।

, सौजन्य- दैनिक ट्रिब्यून।

