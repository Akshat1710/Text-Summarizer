संपादकीय : संसद में सार्थक चर्चा (नईदुनिया)।

सोमवार यदि विपक्ष का दिन था, तो मंगलवार प्रधानमंत्री का।

 राष्ट्रपति के अभिभाषण पर लोकसभा में धन्यवाद प्रस्ताव पर हो रही चर्चा को विपक्षी दलों सरकार को घेरने का मौका बनाया।

 खासकर नोटबंदी से लोगों को हुई दिक्कतों के बहाने सरकार पर तीर चलाए।

 कांग्रेस संसदीय दल के नेता एम. मल्लिकार्जुन खडगे ने लंबा भाषण दिया।

 उनकी खास शिकायत थी कि कांग्रेस के लंबे शासनकाल में भी देश का विकास हुआ, जिसे मोदी स्वीकार नहीं करते।

 इस सिलसिले में वे यह दावा कर गए कि कांग्रेस ने लोकतंत्र को पाल-पोसकर रखा और उसी का नतीजा है कि गरीब घर में जन्म लेने के बावजूद मोदी प्रधानमंत्री बन पाए।

, इस तरह जब बहस निजी कटाक्ष और टिप्पणियों में बदल चुकी थी, तो लाजिमी ही था कि जवाब देते वक्त मोदी हिसाब चुकाते।

 तो प्रधानमंत्री ने कांग्रेस उपाध्यक्ष राहुल गांधी से लेकर ‘आप सांसद भगवंत मान तक किसी को नहीं बख्शा।

 उन पर चुटीली टिप्पणियां कीं।

 विपक्ष पर गंभीर बहस से बचने और चर्चा को टीवी बाइट देने तक सीमित रखने का इल्जाम लगाया।

 मगर इसी के बीच उन्होंने गंभीरता से उठाए गए प्रश्नों के उत्तर भी दिए।

 इस क्रम में उन्होंने नोटबंदी का पुरजोर बचाव किया।

 दावा किया कि देश का जनमत इसके साथ है।

 कहा कि चूंकि इस पर विस्तृत चर्चा से राजनीतिक लाभ उन्हें मिलता, इसीलिए विपक्ष इस पर बहस से बचता रहा है।

 उसने भ्रष्टाचार और काले धन की समस्या की अनदेखी की है।

 प्रधानमंत्री ने देश में पैदा हुई समानांतर अर्थव्यवस्था का उल्लेख किया।

 आरोप लगाया कि चुनावी चिंताओं के कारण पूर्व कांग्रेस सरकारों ने इसके खिलाफ कदम नहीं उठाए।

 वे टालमटोल करती रहीं।

 फिर यह कहते हुए कि ‘हमें चुनाव नहीं, देश की चिंता है, मोदी ने आगाह किया कि जब तक गहरा प्रहार नहीं किया जाएगा, कुछ नहीं बदलेगा।

, इसके अलावा प्रधानमंत्री का भाषण सरकारी कार्यक्रमों और योजनाओं का बचाव था, जिनका विस्तार से जिक्र राष्ट्रपति के अभिभाषण में हुआ था।

 बजट सत्र के आरंभ में राष्ट्रपति का अभिभाषण सरकार के कामकाज और भावी योजनाओं का लेखा-जोखा होता है।

 इस पर बहस एक उपयोगी घटना है, जिससे सरकार की दिशा की आलोचना तथा उस पर सत्ता पक्ष का बचाव सामने आता है।

 इससे आमजन का राजनीतिक शिक्षण होता है।

 अच्छी बात है कि इस बार संसद के दोनों सदनों में अभिभाषण पर गंभीरता एवं विस्तार से बहस हुई।

 सदस्यों ने व्यवधान के बजाय भाषण का सहारा लिया।

 इससे अनेक बिंदु और मुद्दे उभरे।

 तो प्रधानमंत्री को उनका सटीक जवाब देने का मौका मिला।

 इस तरह दोनों पक्षों के पास जो तथ्य और तर्क हैं, उनसे आम जनता अवगत हुई है।

 जनता इन स्थितियों और उससे जुड़ी बहस को कैसे देख रही है, इसके संकेत अभी हो रहे विधानसभा चुनावों के नतीजों से मिलेंगे।

 फिलहाल, अपेक्षित यही है कि बजट सत्र की बाकी अवधि में भी सदन सुचारु रूप से चले।

, सौजन्य- नईदुनिया।

