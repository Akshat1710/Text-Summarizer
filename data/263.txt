एकपक्षीय चिंतन की समस्याएं (दैनिक जागरण)।

भारतीय समाज एक अजीब दौर से गुजर रहा है।

 सोच की स्पष्ट दो पारस्परिक द्वंद्वात्मक धाराएं बन गई हैं।

 अद्वैतवाद से अवमूल्यन तक कोई भी मुद्दा हो, सर्व सहमति तो छोड़िए, आम सहमति भी नहीं बन पाती, बल्कि भाव यह आ गया है कि मुद्दा कोई भी हो, उसका स्नोत क्या है इस आधार पर तलवारें खिंच जाती हैं।

 पुराने जमाने के ‘जिसकी लाठी उसकी भैंस’ की मानिंद ‘सोशल मीडिया में किसकी पैठ’ की बुनियाद पर जन-विमर्श किसके पक्ष में गया, यह तय होता है।

 अब ऐसा आए दिन होने लगा है।

 सोशल मीडिया पर अपने पक्ष या दूसरे के खिलाफ ट्रेंड कराने को ही सही-गलत होने का पैमाना मान लिया गया है।

 यह सही नहीं, क्योंकि कई बार किसी व्यक्ति, संगठन के पर्याप्त समर्थक सोशल मीडिया पर नहीं होते।

 यदि ऐसे किसी व्यक्ति, संस्था के समर्थक उसका समर्थन करने के लिए सोशल मीडिया पर नहीं सक्रिय नहीं होते तो इसका मतलब यह नहीं कि वह सही नहीं।

हाल में अर्धसैनिक बल के एक सिपाही ने फेसबुक पर खाने की खराब गुणवत्ता को लेकर एक वीडियो अपलोड किया।

 वह वायरल हुआ।

 सरकार हरकत में आई।

 अगले 72 घंटों में अर्धसैनिक बलों के कुछ और जवानों ने भी ऐसे ही भाव व्यक्त किए।

 इनमें से एक सेना का भी था।

 कुछ जवानों ने खाने को ‘ठीक ही है’ बताया तो कुछ ने अफसरों द्वारा अन्य किस्म के शोषण तक की बात कह डाली।

 वीडियो अपलोड करने वाले जवान के बटालियन परिसर के आस-पास के दुकानदारों ने कहा ‘जी हां, यहां के अफसर राशन हम लोगों को बेचते हैं’, लेकिन गृह मंत्रालय की जांच ने खाने की गुणवत्ता और परिमाण, दोनों पर प्रधानमंत्री कार्यालय को ‘ओके’ यानी सब ठीक है की रिपोर्ट दे दी।

 पूरे देश में फिर जन-विमर्श के स्तर पर ये धाराएं बंट गईं।

 एक ने कहा, ‘मीडिया की साजिश है और देश की सुरक्षा के साथ खिलवाड़ किया जा रहा है।

’ इस धारा का मानना है कि दूसरी धारा इस धारा की मान्यताओं के खिलाफ कुछ भी बोले तो राष्ट्र-विरोधी है।

 दूसरी धारा के अलंबरदारों ने छाती पीटते हुए वर्तमान सरकार द्वारा सीमा पर देश की हिफाजत कर रहे जवानों को भूखा रखने जैसा घोर पाप बताया।

 कुछ इस तरह मानों गृहमंत्री राजनाथ सिंह या कोई प्रधानमंत्री नरेंद्र मोदी सीधे इस ‘पाप’ के दोषी ही नहीं, इसमें ‘संलिप्त’ भी हैं।

 सेना या अर्धसैनिक बलों में अनुशासन की मात्रा संसद के व्यावहारिक अनुशासन से भिन्न है।

 वहां वरिष्ठ के कहने पर जान देने में ‘कार्य स्थगन प्रस्ताव’ की व्यवस्था नहीं है जैसा संसद में है।

क्या हो गया है हमारी सोच को, हमारी तर्क शक्ति को या हमारी निष्पक्षता को।

 आज हम या तो मोदी-भक्त हैं या फिर मोदी-विरोध के शाश्वत भाव में।

 या तो हम एक खास ब्रांड के राष्ट्र-भक्त हैं या फिर उतने ही शक्तिशाली दूसरे ब्रांड के राष्ट्र-द्रोही।

 यानी सत्य या तो इस तरफ है या दूसरी तरफ।

 बीच में नहीं।

 नोटबंदी का उदाहरण लें।

 नोटबंदी के ऐलान को भ्रष्टाचार के पुराने कोढ़ के खिलाफ ‘एक छोटा किंतु प्रभावी कदम’ मानने वाला राष्ट्र भक्त या फिर भाजपा का अंध समर्थक घोषित हो गया।

 इसी तरह जैसे ही किसी चैनल या विचारक, लेखक ने यह कहा कि यह प्रयास नाकाफी ही नहीं बगैर तैयारी वाला था तो उसे राष्ट्र के प्रति असंवेदनशील या फिर मोदी विरोधी करार दिया गया।

मोदी सरकार की कुछ योजनाएं अच्छी हैं जैसे प्रधानमंत्री फसल बीमा योजना, यूरिया पर नीम की परत या मृदा परीक्षण के प्रयास तो कुछ योजनाएं सरकारी अफसरों की अकर्मण्यता की शिकार भी हैं, जैसे स्किल इंडिया।

 समस्या यह है कि ये दोनों बातें कहने वाले विश्लेषकों की बेहद कमी है।

 कुछ उत्साही मोदी को मंदिर में स्थापित कर के पूजा-अर्चना करने का प्रयास कर रहे हैं तो कुछ की कोशिश है कि ‘उनकी भी कमीज मेरी ही तरह गंदी हो जाए तो बात बराबर।

’ राजनीति का मामला और भी टेढ़ा है।

 आज की राजनीति में बाप को हटाकर बेटा पार्टी अध्यक्ष होने का दावा कर सकता है अगर कार्यकर्ता उसके साथ हैं।

 इसी तरह कोई नीतीश दसों साल बुराई करने के बाद भी किसी लालू का हाथ थाम कर सत्ता में आ सकता है और फिर कुछ महीनों में ही अपने पुराने मित्र परंतु आज के विरोधी भारतीय जनता पार्टी के विधायकों को भोजन की सामूहिक दावत देकर सुशील मोदी की तरह कह सकता है कि ‘राजनीति में कोई स्थाई दोस्त या दुश्मन नहीं होता।

’ इसके विपरीत सेना में ‘आदेश की स्वीकार्यता’ पर प्रश्न हो ही नहीं सकता।

 लिहाजा सैनिकों को भी शायद यह शौक लग गया कि अफसर की शिकायत करो तो वह सीमा पर गोली बाद में चलाएगा पहले ट्वीट करेगा।

 इस प्रवृत्ति पर तत्काल रोक लगाना जरूरी है, लेकिन क्या उस सैनिक ने जो शिकायत की है और जिसमें अफसरों के भ्रष्टाचार की ओर इशारा है, संगीन नहीं है।

 क्या कोई और तरीका था इस सैनिक के पास इस पर प्रभावी प्रतिक्रिया के लिए शिकायत को आगे पहुंचाने का।

 अगर सिस्टम में भ्रष्टाचार बिंध गया हो तो कौन इसका संज्ञान लेगा।

 बल्कि शिकायतकर्ता की नौकरी जरूर ले लेगा।

 नियम तो यही है न कि हर शिकायत वरिष्ठ की अनुज्ञा से ही ऊपर जाएगी।

 यह गारंटी नहीं कि कितनी ऊपर।

आज जो बात आर्मी जनरल (अर्धसैनिक बलों के मुखिया भी) कह रहे हैं कि सैनिक सोशल मीडिया में न जाएं बल्कि हर मुख्यालय में ड्राप बॉक्स होगा, जहां वह शिकायत भेज सकते हैं उसके प्रति अगर पहले से सिस्टम के स्तर पर सचेत होते तो शायद कोई जवान अपनी गोली से चार साथियों को नहीं भून देता।

 बाद में यह सिद्ध करने की कोशिश की गई कि वह मानसिक रूप से बीमार है और उसका इलाज भी हो रहा था।

 अगर वास्तव में ऐसा ही था तो फिर इतने दिनों में इस बात का संज्ञान लेना जरूरी क्यों नहीं था।

 दिक्कत यह है कि देशभक्तों की धारा इसमें भी मीडिया का राष्ट्र-विरोधी स्वरूप देख रही है, जबकि औपचारिक मीडिया की भूमिका काफी बाद में आई और जनता ने ही इसे सोशल मीडिया पर वायरल किया।

बेहतर होगा कि आम लोग न तो मोदी की मूर्ति बनाने में लगें और न ही उनकी कमीज पर धब्बे तलाशने में।

 भगवान बनकर भी वह देश के लिए उपादेय नहीं रह जाएंगे और न ही उनके अच्छे कार्यक्रमों की खिलाफत से कुछ हासिल होगा।

 जन-विमर्श की गुणवत्ता भी तभी बेहतर और उपादेय होगी।

 जन चिंतन में भावना, अतिशयोक्ति, अतिरेक या दुर्भावना से तथ्यों को न देख कर स्पष्ट और स्थिति-निरपेक्ष सोच विकसित करें।

 दोनों पारस्परिक विपरीत धाराओं का मोदी पर भी यह अहसान होगा।

 लेखक एनके सिंह, ब्रॉडकास्ट एडीटर्स एसोसिएशन के महासचिव हैंं ।

सौजन्य- दैनिक जागरण।

