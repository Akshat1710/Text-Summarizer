बिल और सियासत (दैनिक जागरण)।

आखिर पंजाब सरकार ने चुनाव की घोषणा होने से पहले – पहले अपने उन बिलों को पारित कर ही दिया जिनके लिए वह काफी दिनों से कवायद कर रही थी।

 यह कहने में कोई अतिशयोक्ति नहीं कि विधानसभा का विशेष सत्र बुलाकर इस तरह से बिल पास करवाने के उपक्रम के पीछे राजनीतिक निहितार्थ हैं।

 जो बिल पास किए गये हैं, इनमें से लगभग आधे वे हैं जिनसे संबंधित अध्यादेश राज्यपाल ने रोक दिए थे।

 अब उनके साथ कुछ अन्य बिल भी पास करके सरकार ने कई महत्वपूर्ण कार्यो का रास्ता साफ कर दिया है।

 उससे भी महत्वपूर्ण यह है कि कई वर्गो को इनसे काफी फायदा होने वाला है।

 इनमें सबसे महत्वपूर्ण अनियमित कर्मचारियों को नियमित करने का बिल माना जा रहा है।

 महत्वपूर्ण इसलिए क्योंकि इससे करीब ३०,००० कर्मचारियों को फायदा पहुंचने वाला है।

 सरकार काफी समय से इस कोशिश में थी कि कर्मचारियों के हित में यह फैसला किया जाए।

 अब चुनावों से ऐन पहले यह बिल पास करने से निश्चित तौर पर सत्तारूढ़ अकाली दल को फायदा मिलने वाला है।

 यह दीगर बात है कि इससे राज्य पर काफी आर्थिक बोझ पड़ने वाला है।

 सरकार इससे सियासी फायदा तो उठा लेगी लेकिन इससे अगली सरकार के लिए काफी मुश्किलें पैदा होने वाली हैं।

 ऐसी परिस्थितियों में या तो ऐसे फैसलों पर अमल मुश्किल हो जाता है या फिर अगर होता है तो कई तरह के संकट ङोलने पड़ते हैं।

 यही कारण है कि कांग्रेस ने परोक्ष रूप से सरकार के ऐसे फैसलों का विरोध भी शुरू कर दिया है।

 उसने यहां तक कह दिया है कि अगर वह सत्ता में आई तो ऐसे फैसलों को पलट सकती है।

 दूसरा पहलू यह है कि जब विधानसभा का विशेष सत्र बुलाया ही गया था तो सदन के भीतर विरोध करने या अपनी बात रखने का विकल्प विपक्ष के पास था, लेकिन उसने इस सत्र का बायकाट करने के बजाय अब बाहर विरोध करने का रास्ता चुना।

 ऐसा नहीं है कि सरकार द्वारा पारित सभी बिल सियासी फायदे के लिए थे।

 इस विशेष सत्र में पास हुए नौ बिलों में गैर सरकारी सहायता प्राप्त स्कूलों में फीस तय करने के लिए नियामक आयोग बनाने का बिल भी है।

 यह बिल भी आमजन के लिए काफी अहम है क्योंकि नियामक आयोग बनने से स्कूल मनमानी फीस नहीं वसूल पाएंगे।

 कहना न होगा कि फीस के नाम पर निजी स्कूलों की मनमानी पर अभी तक कोई अंकुश नहीं लग सका है।

 इससे लोग त्रस्त भी हैं लेकिन इन्हीं स्कूलों में बच्चों को पढ़ाने पर विवश भी।

 सियासी नजरिए से देखा जाए तो इसका नुकसान भी सत्तारूढ़ दल को उठाना पड़ सकता है क्योंकि स्कूल मालिकों की सशक्त लॉबी का विरोध करना पड़ सकता है।

 यह सभी को मालूम है कि इस लॉबी में सभी दलों के कई नेता भी हैं।

 लेकिन अगर जनहित में सरकार ऐसे फैसले पर अमल के लिए बिल पारित करती है तो उसका स्वागत भी किया जाना चाहिए।

 चुनाव के पश्चात कोई भी सरकार आए, सियासत से परे हटकर ऐसे फैसलों पर अमल किया जाना चाहिए।

 स्थानीय संपादकीय : पंजाब , सौजन्य – दैनिक जागरण।

