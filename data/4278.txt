संपादकीय : सेना प्रमुख की नियुक्ति पर अप्रिय विवाद (नई दुनिया)।

तैंतीस साल में पहली बार ऐसा हुआ है कि सरकार ने वरिष्ठता को दरकिनार करते हुए सेनाध्यक्ष पद पर नियुक्ति की हो।

 लेफ्टिनेंट जनरल प्रवीण बख्शी व लेफ्टिनेंट जनरल मोहम्मद अली हरीज सेना में फिलहाल दो सबसे वरिष्ठ अधिकारी हैं।

 किंतु एनडीए सरकार ने लेफ्टिनेंट जनरल बिपिन रावत को अगला सेनाध्यक्ष बनाने का एलान किया है।

 इसके पूर्व ऐसी घटना 1983 में हुई थी, जब तत्कालीन इंदिरा गांधी सरकार ने सबसे वरिष्ठ अफसर ले.ज. एसके सिन्हा पर उनसे जूनियर अधिकारी एएस वैद्य को तरजीह दी थी।

 तब इसके विरोध में ले.ज. सिन्हा ने अपने पद से इस्तीफा दे दिया था और फिर राजनीति में सक्रिय हो गए थे।

 उसके बाद से परंपरा वरिष्ठतम अधिकारी को ही सेनाध्यक्ष बनाए जाने की रही।

, मगर इस बार ये रवायत टूटने के संकेत पहले से थे।

 रक्षा मंत्री मनोहर पर्रिकर ने कई बार कहा था कि मौजूदा सरकार ‘वरिष्ठता के बजाय योग्यता को अहमियत देती है।

 वैसे जनरल बख्शी को भी योग्य व बेदाग अधिकारी माना जाता है, लेकिन ऐसे संकेत दिए गए हैं कि बिपिन रावत को इंफेंट्री (पैदल सेना) से संबंधित होने का फायदा मिला।

 पैदल सेना का इस्तेमाल आंतरिक अशांति एवं आपदा काल में भी होता है।

 जबकि प्रवीण बख्शी बख्तरबंद इकाई से जुड़े अधिकारी हैं, जिसका उपयोग युद्ध के समय ही होता है।

 अपेक्षित यही होता है कि सेना से संबंधित मामलों को सियासत से दूर रखा जाए।

 मगर दो वरिष्ठतम अधिकारियों की अनदेखी को आधार बना विपक्ष ने ले.ज. रावत की नियुक्ति पर सवाल उठाए हैं।

 बेहतर होता, ऐसी अप्रिय व अवांछित स्थिति पैदा नहीं होती।

, बहरहाल, अगले वायुसेनाध्यक्ष की नियुक्ति में सरकार ने वरिष्ठता का ख्याल रखा।

 एयर मार्शल बीएस धनोआ की इस पद पर नियुक्ति हुई है।

 कारगिल युद्ध में उन्हें युद्ध-सेवा मेडल से नवाजा गया था और वे फिलहाल सह-वायुसेना प्रमुख के तौर पर वायुसेना मुख्यालय में तैनात हैं।

 ले.ज. रावत और एयर मार्शल धनोआ की नए पदों पर नियुक्तियों की घोषणा उनके पद संभालने से सिर्फ दो हफ्ते पहले की गई।

 सामान्य परंपरा दो से तीन महीने पहले ऐसी घोषणाएं कर दिए जाने की रही है।

, बहरहाल, सरकार ने न सिर्फ इन दोनों महत्वपूर्ण पदों, बल्कि खुफिया ब्यूरो और रिसर्च एंड एनालिसिस विंग (रॉ) के प्रमुखों की भी नियुक्ति की।

 अनिल कुमार धस्माना रॉ के नए प्रमुख होंगे, जबकि राजीव जैन आईबी प्रमुख की जिम्मेदारी संभालेंगे।

 इन नियुक्तियों के साथ देश के सुरक्षा ढांचे के एक बड़े हिस्से को नया नेतृत्व मिलेगा।

 आतंकवाद की बढ़ती चुनौती तथा पाक एवं चीन में गहराते समीकरणों के मद्देनजर सेना, अन्य सुरक्षा एजेंसियों और खुफिया संस्थाओं की जिम्मेदारी बढ़ती जा रही है।

 ऐसे में सरकार व संबंधित एजेंसियों के बीच निर्बाध समन्वय जरूरी है।

 भरोसा रखना चाहिए कि इसी तकाजे को ध्यान में रखते हुए एनडीए सरकार ने ताजा नियुक्तियां की होंगी।

, सौजन्य – नई दुनिया।

