एक अकेला फैसला पर्याप्त नहीं (दैनिक जागरण)।

कुछ दिन पहले कारोबारी जगत से जुड़े मेरे एक परिचित ने मुझसे पूछा कि क्या बड़े नोटों को चलन से बाहर करने की तैयारी की जा रही है।

 मैंने उससे कहा कि वह ऐसा क्यों सोचता है।

 इस पर उसका कहना था कि बाजार में ऐसी चर्चा है।

 मैंने उसे सलाह दी कि हाल-फिलहाल ऐसा होने की संभावना बेहद कम है और वह आराम से अपनी पहले से प्लान की गई यात्रा पर जा सकता है, किंतु जब आठ नवंबर की शाम आठ बजे प्रधानमंत्री द्वारा बड़े नोट बंद करने की अप्रत्याशित घोषणा की गई तो मुझे विख्यात अर्थशास्त्री और नोबेल पुरस्कार विजेता डॉ. पॉल सेमुअलसन द्वारा कही गई एक बात याद आ गई।

 आर्थिक पूर्वानुमानों के संदर्भ में एक वार्ता के दौरान जब उनसे पूछा गया कि क्या उन्हें महामंदी का कुछ पूर्वाभास था तो उन्होंने जवाब दिया- मैं क्या प्रतिष्ठित हार्वर्ड इकोनॉमिक्स के एक भी फैकल्टी को इसका अंदाजा नहीं था।

 सिर्फ उस संस्थान के चौकीदार को इसका पूर्वाभास था।

 सेमुअलसन ने अपनी बात को स्पष्ट करते हुए कहा कि दरअसल वह चौकीदार उन सब फैकल्टी मेंबर्स से शुक्रवार को उनके सैलरी चेक कलेक्ट करता था ताकि उनके वीकेंड के खर्चे के लिए उन्हें भुनाया जा सके।

 एक बार उसने सभी सदस्यों से कहा कि वे अपने चेक के जरिये ज्यादा रकम लें, क्योंकि उसे नहीं लगता कि आगामी सोमवार को बैंक खुलेंगे, किंतु किसी ने उसकी बात पर ध्यान नहीं दिया और नतीजा यह हुआ कि अगले हफ्ते सभी फैकल्टी मेंबर्स को चौकीदार से कुछ रकम उधार लेनी पड़ी।

उक्त प्रसंग के उल्लेख का आशय यह है कि गली-बाजार में चलती चर्चाएं कई बार सच के ज्यादा करीब होती हैं।

 मैं पिछले कई दिनों से 5001000 के नोटों का चलन बंद होने और बाजार में नए 2000 के नोट आने के बारे में सुन रहा था, लेकिन मैंने अपनी अक्लमंदी के मद में इस पर ध्यान नहीं दिया।

 बाजार में चल रही कुल धनराशि में से 86.4 फीसदी राशि 500 और 1000 के नोटों के रूप में है।

 इसी तरह यदि कुल नोटों की संख्या के हिसाब से देखें तो इनमें 500 और 1000 के नोटों की हिस्सेदारी क्रमश: 17.4 और 7 फीसदी ठहरती है।

 जाहिर है कि यह बड़ा आंकड़ा है और इसके अचानक चलन से बाहर होने से अर्थव्यवस्था में उथल-पुथल तो मचनी ही थी और वह दिख भी रही है।

 नोेट बंदी की घोषणा की अगली सुबह जब मैंने और मेरी पत्नी ने अपने-अपने बटुओं को खंगाला तो पाया कि हमारे पास फिलहाल खर्च लायक सिर्फ 600 रुपये हैं।

 चूंकि हमारा ज्यादातर आर्थिक लेन-देन क्रेडिट या डेबिट कार्ड से चलता है इसलिए हमें इससे ज्यादा फर्क नहीं पड़ा, लेकिन सामान्य तबके का एक बड़ा हिस्सा आज भी कैश में ही लेन-देन करता है और इसीलिए वह तमाम परेशानी से दो-चार है।

 यह सही है कि नोट बंदी की घोषणा के साथ यह स्पष्ट किया गया कि आप अपने किसी वैध पहचान पत्र के साथ बैंक या डाक घर में जाकर कुछ पुराने नोटों के बदले नए नोट प्राप्त कर सकते हैं और कुछ रकम खाते से निकाल भी सकते हैं, लेकिन गुरुवार को बैंकों के खुलते ही जिस तरह लंबी कतारें नजर आईं उससे लोगों को हो रही परेशानी को समझा जा सकता है।

सरकार ने नोट बंदी का यह कदम काले धन को रोकने के लिए उठाया है।

 देश में हर साल कितना काला धन पैदा होता है, इसके बारे में कई आकलन हैं।

 नेशनल इंस्टीट्यूट फॉर पब्लिक फाइनेंस एंड पॉलिसी (एनआइपीएफपी) के एक गोपनीय अध्ययन के मुताबिक 2013 में जीडीपी के 75 फीसदी के बराबर समांतर रूप से ब्लैक इकोनॉमी चल रही थी।

 एनआइपीएफपी के 1985 में किए गए आधिकारिक अध्ययन में 1984 में कुल जीडीपी के मुकाबले तकरीबन 21 फीसदी काला धन होने का अनुमान था।

 उस वक्त देश की जीडीपी का आंकड़ा 173,420 करोड़ रुपये था और माना गया था कि 36,418 करोड़ रुपये का काला धन मौजूद है।

 गौरतलब है कि 125 करोड़ से ज्यादा की आबादी वाले इस देश में महज 3 करोड़ 50 लाख करदाता हैं और इनमें से 89 फीसदी लोग अपनी सालाना आय 5 लाख से कम बताते हैं यानी महज 11 फीसदी करदाता ही 5 लाख से ऊपर वार्षिक आय घोषित करते हैं।

यह आंकड़ा हमें तब हास्यास्पद लगता है जब हम यह देखते हैं कि पिछले साल (जो हर लिहाज से मंदी का साल था) देश में लोगों द्वारा 22 लाख से ज्यादा नई महंगी कारें, एसयूवी आदि खरीदी गईं।

 साफ है कि कई ऐसे लोग भी कर नहीं चुका रहे हैं जिन्हें चुकाना चाहिए।

 चूंकि संप्रग सरकार ने इस समस्या का निदान नहीं किया इसलिए लोगों ने उसे सत्ता से खदेड़ दिया।

 उसकी जगह लोगों ने इस उम्मीद में मोदी सरकार को केंद्र में बैठाया कि वह चीजों को दुरुस्त करेगी, लेकिन उसने तकरीबन 30 महीने तो यूं ही गुजार दिए।

 जनता की बेचैनी साफ नजर आ रही थी।

 अर्थव्यवस्था की सुस्ती को तोड़ने हेतु हमारे हुक्मरान को लगा कि एक सर्जिकल स्ट्राइक कर दी जाए।

 लिहाजा उन्होंने हमें संतुष्ट करने के लिए यह धमाका कर दिया, किंतु क्या यह काफी है।

 पिछले साल भारत में रह रहे भारतीयों ने अवैध ढंग से 83 अरब डॉलर की रकम बाहर भेजी।

 इस मामले में हम चीन के बाद दूसरे नंबर पर रहे।

 यह रकम तो इस विमुद्रीकरण के दायरे से बाहर ही है।

 पिछले एक दशक के दौरान अनुमानित रूप से 500 अरब डॉलर की रकम अवैध रूप से बाहर भेजी गई है।

 सरकार ने इसकी वापसी के प्रति भी कोई खास सक्रियता नहीं दिखाई है।

यह ध्यान रहे कि ज्यादातर अवैध रकम प्रॉपर्टी, ज्वैलरी समेत अन्य ऐसी संपत्तियों में लगी है जिनका जब चाहे अन्य संपत्तियों से विनिमय किया जा सकता है।

 इनके मुकाबले नकदी के रूप में रखी गई अवैध रकम तो कम ही होगी।

 ज्यादातर छोटे-मोटे कारोबारी, व्यापारी, दस्तकार या किसान इत्यादि ही अपने गाढ़े पसीने की कमाई को नकदी के रूप में अपने घर में रखते हैं।

 बैंकों में नोट बदलने के लिए लगी लंबी-लंबी कतारों में ज्यादातर यही लोग खड़े नजर आ रहे हैं।

 इस तरह के सीमित प्रहारों से काले धन की समस्या का समूल नाश नहीं हो सकता।

 इसके लिए हमें व्यवस्था में आमूल सुधार करते हुए वास्तविक और गहन सुधारों को सख्ती से अंजाम देना होगा।

 दरअसल अब हमें एक नई शुरुआत करनी होगी और अच्छी शुरुआत के लिए जरूरी है कि कर चोरी को ऐसे आपराधिक जुर्म की श्रेणी में रखें जिसके लिए अनिवार्य जेल की सजा का प्रावधान हो।

 हम ऐसी अदालतें भी तैयार करें जिसमें आर्थिक अपराध के मामलों की जल्द सुनवाई और निपटारा हो।

 लेखक मोहन गुरुस्वामी, आर्थिक-राजनीतिक मामलों के विश्लेषक हैं ।

सौजन्य – दैनिक जागरण।

