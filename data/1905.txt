गांधी का चरखा बनाम चरखे के साथ मोदी का फोटो (दैनिक भास्कर)।

खादी ग्रामोद्योग आयोग के कैलेंडर और डायरी पर महात्मा गांधी की जगह पर प्रधानमंत्री नरेंद्र मोदी की तस्वीर चौंकाती है।

 मोदी कुछ समय से खादी के प्रचार पर जोर दे रहे थे और भले ही यह उनके निर्देश पर न हुआ हो लेकिन, उस प्रचार की कीमत वसूल ली गई है।

गांधी ने इस देश के ग्रामीण प्रतीकों में स्वाधीनता की ऊर्जा भरी और उनसे सर्वशक्तिमान अंग्रेजी राज के विरुद्ध जनता को जाग्रत किया था।

 यहां गांधी के प्रतीकों में नया अर्थ भरा जा रहा है।

 गांधी अगर आधी धोती पहनकर चरखा चलाते थे और उनसे ब्रिटिश साम्राज्य हिलता था तो मोदी ‘सूूट बूट’ पहनकर चरखा चला रहे हैं और उनसे गांधी की विरासत हिल रही है।

 गांधी के चरखे से अगर मैनचेस्टर की मिलों की कमर टूटती थी और जवाब में स्वदेशी कपड़ों का संदेश निकला था तो मोदी के चरखे से विदेशी माल पर स्वदेशी का ठप्पा लगाने का संदेश निकल रहा है।

 ‘मेक इन इंडिया’ की अवधारणा यही है।

 तमाम क्षेत्रों में सौ प्रतिशत विदेशी निवेश का आमंत्रण देकर उस माल को भारतीय भूमि पर उत्पादित कर दिया जाएगा।

 सवाल यह है कि गांधीजन पूंजीवाद के विभिन्न आयोजनों और पैरोकारों में गांधी की आत्मा क्यों तलाशते हैं।

 इस बारे में ‘लगे रहो मुन्ना भाई’ फिल्म का वह संवाद मौजूं है, जिसमें नायक कहता है, ‘उठा लो पत्थर और जहां-जहां गांधी के नाम की तख्तियां लगी हैं, बोर्ड लगे हैं, मूर्तियां लगी हैं उन्हें तोड़ डालो और मिटा दो नोट, वोट सभी जगहों से बापू का नाम।

 अगर उन्हें रखना ही है तो दिलों में रखो।

’ लेकिन, दिलों में रखने का मतलब बापू को अमूर्त बनाना नहीं है।

मतलब यह है कि स्वाधीनता संग्राम की गौरवशाली विरासत का नया आख्यान विकसित करना और बताना कि गांधी के प्रतीक किस तरह भय और नफरत की बजाय प्रेम उत्पन्न करते थे, जबकि आज के राजनेताओं के प्रतीक दिलों में दहशत पैदा करते हैं।

 जो कह रहे हैं कि खादी को जीवित व्यक्ति के साथ जोड़ा जाना चाहिए न कि गांधी जैसे बीत चुके व्यक्तित्व के साथ, उन्हें मालूम हो कि गांधी बीते नहीं हैं।

 उनका जीवन यानी संदेश लंबे समय तक जीवित रहेगा।

 गांधी दो विश्वयुद्धों के बीच सत्य-अहिंसा का संदेश लेकर आए थे।

 आज की स्थितियां कठिन जरूर हैं लेकिन, उससे ज्यादा कठिन नहीं हैं।

 जिन्हें भी गांधी में आस्था है उन्हें चरखे के साथ मोदी के फोटो छपवाने देना चाहिए और नए युग की जरूरत के लिए अपना चरखा तैयार करना चाहिए।

, सौजन्य- दैनिक भास्कर।

