बोर्ड की परीक्षा में कश्मीरी छात्रों का उमड़ना शुभ संकेत (दैनिक भास्कर)।

कश्मीर में सोमवार को शुरू हुई बारहवीं की बोर्ड परीक्षा में 95 प्रतिशत छात्रों का बैठना इस बात का संकेत है कि युवा आतंकवाद से प्रभावित जरूर हैं, लेकिन उन्होंने अच्छे भविष्य का प्रयास छोड़ा नहीं है।

 यह एक शुभ संकेत है जो कश्मीरी युवाओं को राष्ट्रीय मुख्यधारा में वापस लाने और अलगाववाद से दूर करने की संभावना दर्शता है।

 वरना चार महीने से बंद स्कूलों के छात्र अलगाववादियों की अपील को मानकर परीक्षा का बायकाट कर सकते थे, लेकिन उन्होंने आधी-अधूरी पढ़ाई के ही सहारे परीक्षा देने और अपने सुनहरे भविष्य के सपने में छलांग लगाने का साहस दिखाया है तो इसे सकारात्मक सोच कह सकते हैं।

हालांकि, माध्यमिक बोर्ड ने विशेष स्थितियों को देखते हुए पाठ्यक्रम में 50 प्रतिशत की कटौती कर दी थी और प्रशासन ने सुरक्षा के पुख्ता इंतजाम भी किए थे।

 इनके बावजूद सड़कों पर सार्वजनिक वाहन गैर-हाजिर रहे तो लोगों ने निजी वाहनों के सहारे छात्रों को परीक्षा भवन तक पहुंचाया और छात्र मेडिकल, इंजीनियरिंग और दूसरे प्रोफेशनल पाठ्यक्रमों का लक्ष्य रखकर अपने इस साल को बेकार होने से बचाने में जुट गए।

 अगर कश्मीर में चार महीने तक सुरक्षा बलों के साथ मुठभेड़ करने, सैकड़ों युवाओं की आंखें जाने, 30 से ज्यादा स्कूलों के जलाए जाने के बाद भी युवाओं की आंखों में सपना बाकी है तो पंजाबी के कवि अवतार सिंह पाश की वह कविता याद करके खुश हुआ जा सकता है कि ‘सबसे बुरा होता है हमारे सपनों का मर जाना।

’ साफ है कि कश्मीर के युवाओं का सपना मरा नहीं है भले वह आतंकियों और सुरक्षा बलों के बीच फंसा हुआ है।

 वह एक तरफ आजादी के जुनून में पागल हुआ फिरता है तो दूसरी तरफ गोलियों से डरा और गुस्साया रहता है।

 इन दो पाटों में फंसा कश्मीरी युवा अपने भविष्य को न तो भारत जैसे विशाल देश से नत्थी कर पा रहा है और न ही बाकी दुनिया से।

इन संकटों के बावजूद अगर 32,044 छात्रों में से 30,292 छात्र परीक्षा में उपस्थित होते हैं तो मोदी के नेतृत्व में चल रही भारत सरकार और महबूबा के नेतृत्व में चल रही जम्मू-कश्मीर सरकार को उनके सपनों में झांकना चाहिए और उसके साथ साझेदारी कायम करनी चाहिए।

 अगर बुरे सपने मनुष्य को डराते और भटकाते हैं तो अच्छे सपने उसे अच्छी राह पर ला भी सकते हैं।

 कोशिश करें कश्मीर में अमन और तरक्की बहाल होनी चाहिए।

सौजन्य – दैनिक भास्कर, 16-11-2016।

