जलवायु संकट से बचने के लिए (अमर उजाला )।

परिदृश्य:-, (पृथ्वी पर जो कुछ घट रहा है, जाने-अनजाने उसमें हम सभी का कुछ न कुछ योगदान तो है ही।

)।

हेमंत और बसंत के दिन भले ही घट गए हों, जलवायु परिवर्तन के खतरे तो बढ़ ही गए हैं।

 कहीं खेती पिछड़ने की चर्चा है, कहीं नवंबर में गर्मी की।

 2015 अब तक का सबसे गर्म वर्ष और 2016 इससे भी अधिक गर्म वर्ष होने की घोषणा कर दी गई है।

 निदान के लिए सबकी निगाहें पेरिस जलवायु सम्मेलन पर टिकी हैं, जैसे सारे समाधान इस सम्मेलन को ही करने हैं।

 आखिर हमारी निगाह खुद पर भी तो टिकनी चाहिए।

 पृथ्वी पर जो कुछ घट रहा है, जाने-अनजाने उसमें हम सभी का योगदान है।

 चाहे कचरा बढ़ा हो या भूजल स्तर उतरा हो, हरियाली घटी हो या तापमान बढ़ा हो, योगदान तो हम सभी ने कुछ न कुछ किया ही है।

 अब सोचने वाली बात है कि हम क्या कर सकते हैं।

, सबसे पहली बात तो यह है कि हम विश्व को अर्थव्यवस्था मानने के बजाय एक मानव शरीर मानना शुरू करें।

 पृथ्वी एक शरीर ही है।

 सौरमंडल-इसका दिमाग, वायुमंडल-इसका दिल व उसमें संचालित होने वाली प्राणवायु, नदियां इसकी नसें, भूजल इसकी रक्त वाहिनियां हैं।

 दरख्त इसके फेफड़े, भूमि की परतें इसका पाचनतंत्र, किडनी, समुद्र इसका मूत्राशय और तापमान व नमी ऊर्जा संचालक तत्व हैं।

 बुखार होने पर लक्षण भले ही अलग-अलग रूप में प्रकट होते हों, लेकिन प्रभावित तो पूरा शरीर ही होता है।

 पृथ्वी को बुखार है, तो प्रभावित भी सभी देश होंगे।

, हमें समझना होगा कि तापमान वृद्धि और जलवायु परिवर्तन सिर्फ पर्यावरण और भूगोल का विषय नहीं है, बल्कि यह हमारी कृषि, आर्थिक, औद्योगिक, सामाजिक और उपभोग नीति से भी जुड़ा हुआ है।

 इसका दुष्प्रभाव हम स्वास्थ्य, रोजगार, पलायन, कृषि, प्रदूषण, अपराध और हिंसा के रूप में झेलेंगे।

 साफ है कि प्राकृतिक संसाधनों का हमने अंधाधुंध दोहन किया है।

 उपभोग कम किए बगैर इसका कोई समाधान नहीं निकलेगा।

 किंतु हमारी आर्थिक नीतियां और आदतें ऐसी होती जा रही हैं कि उपभोग बढ़ेगा ही बढे़गा।

 भारतीय उपभोक्ताओं की खरीदारी की बढ़ती प्रवृत्ति घरों में कचरा बढ़ाएगी।

 सोचिए।

 क्या हमारी नई जीवन शैली के कारण पेट्रोल, गैस व बिजली की खपत नहीं बढ़ी है।

 जब हमारे जीवन के सारे रास्ते बाजार ही तय करेगा, तो उपभोग बढ़ेगा ही।

 उपभोग बढ़ाने वाले रास्ते पर चलकर क्या हम कार्बन उत्सर्जन घटा सकते हैं।

 भारत की आबादी लगातार बढ़ रही है।

 सोचने की जरूरत है कि क्या आबादी की रफ्तार पर अंकुश लगाने से इसमें सहायता मिल सकती है।

, आबादी के मामले में बेशक हम चीन के बाद दूसरे नंबर पर हैं, लेकिन हमारे यहां प्रजनन दर चीन से दोगुने के आसपास है।

 सतलज, गंगा, गोदावरी के मैदान, प्राकृतिक रूप से काफी समृद्ध हैं।

 देश की 50 प्रतिशत आबादी इन्हीं नदियों के मैदानी इलाकों में रहती है।

 आबादी के दबाव का नतीजा भी अब सामने आने लगा है।

 खाली होते गांव और शहरों में बढ़ता जनसंख्या घनत्व।

 पानी और पारिस्थितिकी पर भी इसका दुष्प्रभाव दिखने लगा है।

जलवायु परिवर्तन इस संकट को और बढ़ाए, इससे पहले हम जनसंख्या नियंत्रण पर ध्यान दें।

 चुप बैठने पर औद्योगिक उत्पादन भी घटेगा और कृषि उत्पादन भी।

 जलवायु परिवर्तन का यह दौर छीना-झपटी और वैमनस्य पैदा करने वाला साबित होगा।

 इसलिए आज ही चेतें, उपभोग घटाएं, सादगी बढ़ाएं।

,  , सौजन्य :- अमर उजाला,12.02.2015,अरुण तिवारी।

