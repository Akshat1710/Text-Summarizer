पूर्व राष्ट्रपतियों के मौन का मतलब (हिन्दुस्तान)।

प्रधानमंत्री काल के अंतिम वर्षों में मनमोहन सिंह के आलोचकों ने तमाम मुद्दों पर उनके मौन को लेकर काफी मजाक उड़ाया।

 यह उनका दुर्भाग्य ही था कि वह सोशल मीडिया युग के पहले प्रधानमंत्री थे, जिसका उन्हें खामियाजा भुगतना पड़ा, जब ट्विटर जैसे माध्यमों पर उन्हें ‘मौन-मोहन सिंह’ जैसे अशालीन विशेषणों से नवाजा गया।

 लेकिन जिस मौन ने उनके कार्यकाल में उन्हें नुकसान पहुंचाया, उसी मौन ने रिटायरमेंट के बाद उन्हें लाभ भी पहुंचाया।

 दुर्लभ उदाहरण पेश करते हुए उन्होंने अपने उत्तराधिकारी की कार्यशैली पर ‘चुप्पी’ तो बनाए रखी ही, राजनीतिक उठापटक से भी मर्यादित दूरी बनाए रखी; यहां तक कि उस वक्त भी, जब वर्तमान व्यवस्था के लोग उन पर कीचड़ उछाल रहे थे।

, यहां बराक ओबामा के लिए एक सबक है- यदि राजनीतिक सुर्खियों में रहने वाले के लिए विरक्ति का भाव विफलता का प्रतीक है, तो उसके लिए यह बेहतर आचरण माना जाएगा, जो परिदृश्य से बाहर जा चुका हो।

 अतीत गवाह है कि अमेरिकी राष्ट्रपति अपने दोनों कार्यकाल के दौरान काफी मुखर रहे और उनके सामने शब्दों का कभी अकाल नहीं रहा।

 वह कह रहे हैं कि राष्ट्रपति पद से हटने के बाद भी लंबे समय से चली आ रही परंपरा से अलग हटते हुए वह डोनाल्ड ट्रंप की आलोचना जारी रखेंगे।

 एशिया-पैसिफिक इकोनॉमिक को-ऑपरेशन समिट के समापन के बाद पेरू की राजधानी लीमा में एक प्रेस कान्फ्रेंस में ओबामा ने कहा, ‘यदि हमारे आदर्शों और मूल्यों पर सवाल उठा और मुझे लगा कि इनके पक्ष में खड़ा होना चाहिए, तो मैं सोचूंगा कि मुझे क्या करना है’।

, ओबामा का कहना था कि ट्रंप के राष्ट्रपति बनने पर आलोचना करने का अपना हर अधिकार वह ‘देश के बारे में गहराई से चिंता करने वाले किसी भी अमेरिकी नागरिक की तरह’ सुरक्षित रखेंगे।

 लेकिन ओबामा निश्चित तौर पर यह तो जानते ही हैं कि वह कभी भी एक आम अमेरिकी नागरिक नहीं होंगे, बशर्ते वह अपनी राय किसी अज्ञात पत्र-लेखक की तरह वाशिंगटन पोस्ट को न भेजें।

 एक पूर्व राष्ट्रपति, खासतौर से अभी-अभी ह्वाइट हाउस छोड़ने वाले नेता के रूप में उनकी कही हर बात भारी-भरकम राजनीतिक वजन वाली मानी जाएगी।

 यह ख्याल कितना भी अच्छा लगे, समझदारी इससे बचने में ही है।

, यदि मनमोहन सिंह का उदाहरण अपर्याप्त और अस्पष्ट लगे, तो ओबामा के पास अपने घर में ही उनके पूर्ववर्ती जॉर्ज डब्ल्यू बुश से लेकर तमाम उत्कृष्ट उदाहरण मौजूद हैं।

 रिटायर होने के बाद जॉर्ज बुश ने राजनीतिक और प्रशासनिक मुद्दों पर अपने ही तरीके से ‘मौन’ बनाए रखा।

 यहां तक कि तब भी, जब ओबामा प्रशासन ने उन पर बड़े घोटाले का आरोप लगा दिया था।

 नतीजा यह हुआ कि रिपब्लिकन के साथ ही डेमोक्रेट भी उन्हें सम्मान से याद करते हैं।

बुश ने अपना स्वर ओबामा के कार्यभार संभालने के तत्काल बाद ही तय कर लिया था।

 2009 के वसंत के दिनों में एक भाषण में उन्होंने कहा था, ‘अखाड़े में आलोचकों की बड़ी जमात मौजूद है।

 लेकिन मुझे लगता है, यह समय की मांग है कि पूर्व राष्ट्रपति खुद को मंच से दूर रखें और वर्तमान राष्ट्रपति को विश्व की समस्याएं सुलझाने में जुटने का वक्त दें।

’, दुर्लभ उदाहरण प्रस्तुत करते हुए बुश ने कहा, ‘ओबामा को मेरे मौन की दरकार है।

’।

चार साल बाद… बुश अपने कहे पर कायम थे।

 उनके साथी रिपब्लिकनों ने ओबामा के खिलाफ व्यक्तिगत स्तर पर दुष्प्रचार का मोर्चा खोल रखा था।

 यहां तक कि उनके जन्म प्रमाणपत्र की विश्वसनीयता (यह अभियान खासतौर से डोनाल्ड जे ट्रंप ने संभाल रखा था), उनकी आस्था और देशभक्ति तक पर सवाल उठाए गए।

 लेकिन बुश इसमें कहीं नहीं थे।

 सीएनएन से उन्होंने कहा, ‘यह बहुत कठिन काम है।

 मेरे एजेंडे में अपने ही तमाम काम हैं।

 एक पूर्व राष्ट्रपति को इसे और मुश्किल नहीं बनाना चाहिए।

 बाकी राष्ट्रपतियों ने अलग फैसले लिए होंगे, पर यह मेरा फैसला है।

’ कई वयोवृद्ध उपराष्ट्रपतियों पर यह बात लागू नहीं होती।

 मसलन, डिक चेनी को ओबामा पर हमलावर होने का कभी मलाल नहीं रहा, लेकिन जो बिडेन का इन बातों से दूर रहना कल्पना से परे है।

, बुश अपने पिता की राह पर चल रहे थे, जिन्होंने रिटायर होने के बाद न सिर्फ मौन से भी आगे का भाव बनाकर रखा, बल्कि अपने उत्तराधिकारी या यूं कहें कि जिसके कारण वह दोबारा नहीं चुने गए, बिल क्लिंटन के साथ खासे सौहार्दपूर्ण संबंध बनाए।

 क्लिंटन के पद छोड़ने के बाद तो यह रिश्ता और मधुर हो गया था, जब दोनों ने मानवीय उद्देश्यों की खातिर एक साथ यात्राएं कीं।

 रिश्ते इतने प्रगाढ़ हुए कि क्लिंटन ने खुद को मजाक में ही सही, बुश परिवार का ‘बदनाम बेटा’ तक कह डाला।

 रिश्तों या परस्पर आदर-सम्मान का भाव बनाकर रखने वाले अन्य अमेरिकी राष्ट्रपतियों में हैरी ट्रूमन-हर्बर्ट हूवर और जान एफ केनेडी-ड्विट आइजनहावर का नाम लिया जाता है।

, इस पूरे परिदृश्य में जिमी कार्टर थोड़ा अलग दिखते हैं।

 विडंबना यह है कि यह वो जिमी कार्टर हैं, जिन्हें ह्वाइट हाउस में रहने के दौरान अपने काम से उतना यश नहीं मिला, जितना कि पद से हटने के बाद किए गए कामों से।

 जिमी कार्टर ने अपने बाद आने वाले हर राष्ट्रपति पर आलोचनात्मक रुख कायम रखा।

 यह अलोचना कभी व्यक्तिगत स्तर पर नहीं की गई, लेकिन निशाने पर रिपब्लिकन ही नहीं, उनके अपने डेमोक्रेट साथी भी रहे: क्लिंटन और जूनियर बुश ने तो उनकी नाराजगी का कुछ ज्यादा ही खामियाजा भुगता।

 कट्टर ईसाई जिमी कार्टर, क्लिंटन को लेकर बहुत ही सख्त दिखाई दिए, जब मोनिका लेविंस्की के साथ उनका स्कैंडल उछला।

 कार्टर ओबामा की सीरिया नीति पर भी खासे हमलावर रहे।

, ट्रंप शायद ही कभी विनम्र दिखाई पड़ते हैं।

 यहां तक कि उस वक्त, जब उन्हें हिलेरी क्लिंटन पर अपनी जीत का जश्न मनाना चाहिए था, वह ट्वीट करके न्यूयार्क टाइम्स में मिले कवरेज पर अपनी नाराजगी जता रहे थे।

 लेकिन ट्रंप का यह रवैया ही वह कारण नहीं है, जिससे ओबामा को अपनी राय अपने तक सीमित रखनी चाहिए।

 पद की गरिमा यह मांग करती है कि उस शख्स से भी गरिमापूर्ण बर्ताव किया जाए, जो किसी भी तरह की गरिमा से बहुत दूर है।

, – बॉबी घोष, प्रधान संपादक, हिन्दुस्तान टाइम्स।

सौजन्य – हिन्दुस्तान, 23-11-2016।

