आज के नतीजे तय करेंगे मोदी की दिशा (दैनिक भास्कर)।

वेदप्रताप वैदिक।

पांच राज्यों के चुनावों ने इस बार देश को जैसा दंगल दिखाया है, शायद वैसा पहले कभी नहीं देखा गया।

 पहले हम यह जान लें कि इस चुनावी दंगल की खूबियां क्या-क्या रहीं और फिर हम इस मूल विषय की विवेचना करेंगे कि इस दंगल से निकले चुनाव-परिणाम क्या-क्या हो सकते हैं और भारत की राजनीति पर उनका क्या प्रभाव होगा।

 पहली बात तो यह कि इस बार लोग वोट डालने के लिए पहले से ज्यादा निकले।

 जब मतदान ज्यादा होता है तो यह माना जाता है कि लोग किसी लहर में बहकर बाहर निकले हैं लेकिन, इस बार 2014 के चुनाव-जैसी कोई लहर दिखाई नहीं पड़ी।

 इसलिए इस चुनाव के ‘एक्जिट पोल’ को लोग अंदाजी घोड़ों की तरह मान रहे हैं।

 वे सही भी हो सकते हैं और गलत भी।

, इस चुनावी दंगल की दूसरी खूबी या कमजोरी यह रही कि इसमें किसी विचारधारा, सिद्धांत या मुद्‌दे की लड़ाई थी ही नहीं।

 सारी लड़ाई, सारी बहस, सारी सभाएं, सारी नौटंकियां, व्यक्ति-आधारित हो गईं।

 सारे चुनाव में कुल तीन बड़े मुद्‌दे थे- नरेंद्र मोदी, अखिलेश और मायावती।

 ये तीन नेता सादृश्य थे और तीनों की पार्टियां अदृश्य थीं।

 मोदी के अलावा भाजपा के कौन-से नेताओं के नाम आपने अक्सर सुने।

 समाजवादी पार्टी के सभी महारथियों को अखिलेश ने पहले ही घर बिठा दिया था।

 जहां तक मायावती का सवाल है, वह तो पहले से ही एकछत्र नेता है।

 इस चुनाव ने लोकतंत्र की शहनाई को एकतंत्र की तोप में बदल दिया।

 जैसे राष्ट्रीय स्वयंसेवक संघ ‘एकचालकानुवर्तित्व’ (याने एक ही नेता) में विश्वास करता है, वैसे ही उत्तर प्रदेश की तीनों पार्टियों ने भी कर दिखाया।

 इसी प्रपंच में से तीसरा अपूर्व तत्व यह निकला कि व्यक्ति-केंद्रित चुनाव में नेताओं ने एक-दूसरे पर जमकर कीचड़ उछाला।

 देश के सर्वोच्च राजनीतिक पद की मर्यादा और महिमा भी भंग हुई।

 लोगों ने ‘गधा-पच्चीसी’ का भी रस लिया और कसाब की बिरयानी भी चखी।

 नेताओं के कुछ जुमलों में से घोर सांप्रदायिकता की झलक भी लोगों ने देखी।

 उत्तर प्रदेश के विकास के लिए कौन क्या करेगा, किसने क्या किया है और आम लोगों की जरूरतें क्या-क्या हैं, ये मुद्‌दे उठे लेकिन, वे गौण हो गए।

चौथी बात यह देखी गई कि देश के प्रधानमंत्री ने एक प्रांतीय चुनाव में अपनी पूरी ताकत झोंक दी।

 दिल्ली का राज-काज नौकरशाहों के हवाले करके मोदी ने जैसे उत्तर प्रदेश के गांव-गांव में सभाएं कीं और वाराणसी में डेरा ही जमा दिया, ऐसा उनके पहले किसी भी प्रधानमंत्री ने नहीं किया।

 अखिलेश को हराने के लिए मोदी ने इतना जोर इसीलिए लगाया कि यह चुनाव सिर्फ प्रांतीय चुनाव नहीं था, यह उन्हें सीधी चुनौती थी।

 मोदी ने इस चुनौती का डटकर सामना किया है।

 यह चुनाव, इस चुनाव का परिणाम, मोदी के भविष्य का फैसला करेगा।

 मोदी पहले भी दिल्ली और बिहार के चुनावों में बुरी तरह हार चुके हैं।

 उत्तर प्रदेश जैसे महत्वपूर्ण प्रांत में भी बिहार और दिल्ली की तरह उनके पास न तो कोई प्रांतीय नेता रहा और न ही मुख्यमंत्री का उम्मीदवार।

 इस प्रदेश में भी वे खुद को प्रधानमंत्री और मुख्यमंत्री, दोनों की तरह दर्शा रहे थे।

 उन्होंने सिद्ध किया है कि वे प्रचार-कला के महापंडित हैं।

 वे जितने बड़े प्रधानमंत्री हैं, उससे ज्यादा बड़े प्रचारमंत्री हैं।

 यदि हम ‘एक्जिट पोल’ पर विश्वास करें तो मोदी की इस चमत्कारी प्रचार-शक्ति का लोहा सारे नेताओं को मानना पड़ेगा।

 मोदी नेताओं के नेता, महानेता बन जाएंगे।

जब चुनाव-परिणाम सामने आते हैं तो ‘एक्जिट पोल’ प्रायः शीर्षासन की मुद्रा धारण कर लेते हैं लेकिन, अभी यह मानेंें कि वे बिल्कुल सही सिद्ध होंगे यानी उत्तर प्रदेश समेत दो-तीन प्रांतों में भाजपा की सरकार बन जाएगी तो देश की भावी राजनीति का नक्शा क्या होगा।

 यह भाजपा की नहीं, मोदी की विजय मानी जाएगी।

 जैसी इंदिरा गांधी की 1971 में मानी गई थी।

 तब ‘गरीबी हटाओ’ नारे ने सारे देश को सम्मोहित किया था।

 यह माना जाएगा कि नोटबंदी, मजाक सिद्ध नहीं हुई है और सर्जिकल स्ट्राइक, फर्जीकल स्ट्राइक नहीं थी।

 मोदी का सिक्का देश के सिर चढ़कर बोलेगा।

 अब मोदी को तय करना होगा कि सर्वशक्तिमान होने के बावजूद क्या वे अगले ढाई साल उसी तरह से काट देंगे जैसे कि पिछले ढाई साल उन्होंने काटे हैं।

 2019 के संसदीय चुनाव का भूत उनके सिर पर अभी से सवार हो जाएगा।

 यह असंभव नहीं कि यह विजय उन्हें मन की बात करने के साथ-साथ काम की बात करना भी सिखा दे।

, इसका उल्टा भी हो सकता है।

 56 इंच का सीना फूलकर 65 इंच का हो सकता है।

 प्रधानमंत्री को अभी ‘बराबरीवालों में प्रथम’ (प्राइमस इंटर पेयर्स) माना जाता है।

 फिर उनके सब मंत्री नीचे और वे ऊपर हो जाएंगे।

 वे सबके ‘बाॅस’ बन जाएंगे, जैसे कि इंदिराजी बन गई थीं।

 आश्चर्य नहीं कि तब सारे विरोधी दल और नेता एक हो जाएं, जैसा कि आपातकाल के दौरान हुआ था।

 तब फिर अगले ढाई साल देश मुठभेड़ की राजनीति देखता रह जाएगा लेकिन।

 यह भी संभव है कि विरोधियों की एकता जबर्दस्त जन-आंदोलन को जन्म दे, जो सत्ता के मदमस्त हाथी पर अंकुश का काम करे और देश सही पटरी पर चले।

 जीत और हार दोनों ही मनुष्य को अंदर झांकने और विनम्र होने का अवसर प्रदान करती हैं।

 देखना है कि मोदी क्या करते हैं।

, यदि ‘एक्जिट पोल’ गलत साबित हों और उत्तर प्रदेश में मोदी हार जाएं तो भी मोदी और देश का भला ही भला है।

 उन्हें यह समझने में देर नहीं लगेगी कि सफल प्रधानमंत्री बनने के लिए अब उन्हें क्या-क्या करना होगा।

 यह जानने के लिए उन्हें ‘मार्गदर्शक मंडल’ की बैठक बुलाने की जरूरत नहीं पड़ेगी।

 हवा में उड़ रही उनकी बुलेट ट्रेन पटरी पर आ जाएगी।

 राष्ट्रीय स्वयंसेवक संघ, जो अब तक साक्षी-भाव की मुद्रा में है, उसे सक्रिय होना पड़ेगा।

 उनके मौन मंत्रिगणों के मुंह खुलेंगे, कार्यकर्ताओं का हौंसला बढ़ेगा।

 वे खुलकर सामने आएंगे।

 भाजपा का आंतरिक लोकतंत्र मुखर होगा।

 सरकार और सत्तारूढ़ दल 2019 के लिए कमर कसेंगे।

 मोदी की उत्तर प्रदेश में पराजय भाजपा के लिए वरदान सिद्ध हो सकती है।

 वे चाहें तो उत्तर प्रदेश की हार को अपनी 2019 की जीत में बदल सकते हैं।

 यदि मोदी अभी हार गए तो अखिलेश को विरोधी दल 2019 में प्रधानमंत्री के लिए लड़ा देंगे।

 अभी मोदी अखिलेश के विरुद्ध हैं, तब अखिलेश मोदी के विरुद्ध होंगे।

 यह प्रांतीय चुनाव, राष्ट्रीय चुनाव की पहली सीढ़ी बन गया है।

(ये लेखक के अपने विचार हैं।

)।

वेदप्रताप वैदिक।

भारतीय विदेश नीति।

परिषद के अध्यक्ष।

.@., सौजन्य- दैनिक भास्कर।

