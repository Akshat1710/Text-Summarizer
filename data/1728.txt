अपराध की राजधानी (दैनिक ट्रिब्यून)।

पुलिस सुस्त, अपराधी चुस्त।

जब भी अपराध का ग्राफ दर्शाते आंकड़े सामने आते हैं तो इनके निष्कर्ष हमें सोचने को बाध्य करते हैं।

 हाल में दिल्ली में अपराध की तस्वीर उकेरते आंकड़े राष्ट्रीय राजधानी का सारा हाल बयां कर गये।

 आंकड़ों की बाजीगरी दिखाते हुए भले ही पुलिस कह रही हो कि कुल अपराधों में कमी आई है।

 मगर एक हकीकत यह भी है कि दर्ज तकरीबन दो लाख मामलों में से 73 फीसदी मामले सुलझाये नहीं गये।

 दिल्ली में हर चार घंटे में एक बलात्कार होता है।

 हालांकि पुलिस दावा कर रही है कि यौन हिंसा के मामलों में कमी आई है।

 सबसे चिंताजनक बात यह है कि हर घंटे एक महिला अपराध का शिकार होती है।

 इतना ही नहीं, हर रोज दिल्ली में 21 गाड़ियां चोरी चली जाती हैं।

 वहीं पुलिस दावा करने से नहीं चूकती कि दिल्ली में हत्या व लूट के मामले में दो फीसदी की गिरावट आई है।

 एक रोचक पहलू यह भी सामने आया है कि नोटबंदी के दौरान लूट की वारदातों में कमी दर्ज की गई।

 इस घटनाक्रम पर दिल्ली पुलिस जरूर अपनी पीठ थपथपा रही है।

बहरहाल, दिल्ली में अपराध का चेहरा दिखाते ये आंकड़े हमारे समाज का चित्र भी उकेरते हैं।

 जारी आंकड़ों में यह तथ्य विचलित करता है कि बलात्कार के 96.4 मामलों में आरोपी परिवार का सदस्य या जानकार था।

 ये समाज में गहरी होती अविश्वास की खाई को ही बढ़ाता है।

 बहरहाल इन आंकड़ों के निष्कर्ष का सहारा लेकर लड़कियों को जागरूक बनाने का काम जरूर किया जा सकता है।

 ऐसे वक्त में जब आप सरकार दिल्ली पुलिस की कार्यशैली को लेकर तमाम तरह के आरोप केंद्र पर लगाती रहती है तो दिल्ली पुलिस को चाहिए कि केजरीवाल सरकार को इसे निशाने पर लेने का मौका न दिया जाये।

 इसमें दो राय नहीं कि लगातार बढ़ते जनसंख्या दबाव व राज्यों से आवागमन करने वाले लोगों के चलते कानून-व्यवस्था का मामला पेचीदा हो जाता है।

 मगर इसके बावजूद दिल्ली पुलिस की जवाबदेही कम नहीं हो जाती।

 जरूरत इस बात की है कि वक्त के मुताबिक दिल्ली पुलिस को आधुनिक तकनीक व संसाधनों से लैस किया जाये ताकि अपराधियों पर शिकंजा कसा जा सके।

 यह तथ्य ध्यान में रखते हुए कि दिल्ली देश की राजधानी है, जिसकी कानून व्यवस्था का प्रभाव देश की छवि पर भी पड़ता है, केंद्र सरकार की जिम्मेदारी दिल्ली पुलिस के  उसके अधीन होने के चलते बढ़ जाती है।

सौजन्य- दैनिक ट्रिब्यून।

