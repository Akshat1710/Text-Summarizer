गलती बताने वाला हर व्यक्ति शत्रु नहीं होता (दैनिक भास्कर)।

लाखों अन्य लोगों की तरह मैं भी तीन साल पहले बदलाव के लिए अत्यधिक व्याकुल था।

 तब के प्रधानमंत्री मनमोहन सिंह ने हमें निराश कर दिया था।

 वह व्यक्ति जिसने भारत में आर्थिक सुधार लागू किए थे और तत्काल हीरो बन गया था, उसने अपने कॅरिअर का अंत भ्रष्ट और खेदजनक रूप से अक्षम सरकार का नेतृत्व करने के साथ किया।

 यूपीए अनैतिकता, रिश्वतखोरी और खराब शासन का पर्यायवाची हो गया था।

 अर्थव्यवस्था लड़खड़ाने लगी थी और हर किसी को जिस चीज ने सर्वाधिक रुष्ट किया वह था शेखी और दंभ का फूहड़ प्रदर्शन, जो उस वक्त के शासक वर्ग का प्रतीक बन चुके थे।

 ऐसा लगने लगा था कि यह वर्ग कुछ भी करके बच निकल सकता है।

, सौभाग्य से सतर्क मीडिया मौजूद था।

 एक के बाद एक घोटाले उजागर होते रहे।

 सप्ताह दर सप्ताह यही सिलसिला रहा।

 आखिरकार लोगों को लगने लगा कि कांग्रेस और उसके सहयोगी दल कोई चीज सही ढंग से नहीं कर सकते।

 हालत इतनी खराब हो गई कि सरकार के किसी भी व्यक्ति पर कोई भी आदमी उंगली उठा सकता था और झूठा-सच्चा आरोप लगाने के बाद भी उसका कोई कुछ बिगाड़ नहीं सकता था।

 लोग खराब से खराब बातों पर भरोसा करने को तैयार थे।

 सारे लोग बदलाव की उम्मीद कर रहे थे।

 कोई भी बदलाव।

 लेकिन इस बदलाव का पहला आधार यही था कि कांग्रेस को इतिहास के कूड़ेदान में फेंकना, क्योंकि तब तक हर कोई गुस्से में था और निराश हो चुका था।

, यह वही वक्त था, जब नरेंद्र मोदी ने अपना जोशोखरोश से भरपूर अभियान शुरू किया और हम सब जानते हैं कि देश ने किस तरह उन्हें खुशी के साथ ऐतिहासिक जीत दिलाई।

 यह मई 2014 की गर्मियां थीं, जिसने सबकुछ बदल दिया।

 भाजपा ने चाहे 31 फीसदी ही वोट हासिल किए, उसकी 282 सीटों (543 सीटों के सदन में 166 सीटों की बढ़ोतरी) ने ऐसा अहसास दिया, जैसे उसने चुनाव में सबका सफाया कर दिया।

 यह अहसास इस तथ्य से और मजबूत हुआ कि उसे एक ऐसे वक्त में एकदलीय बहुमत मिला जब हम सोच रहे थे कि अब सिर्फ गठबंधन ही चलेंगे।

 कांग्रेस की 162 सीटें कम हो गईं और वह 44 सीटों पर सिमट कर रह गई।

 लोग खुशी से पागल होकर सड़कों पर उतर आए।

 वे जितना मोदी की जीत का जश्न मना रहे थे, उतने ही कांग्रेस की हार पर खुश थे।

 यह परिपक्व और शक्तिशाली लोकतंत्र और स्वतंत्र मीडिया की प्रभावशाली अभिव्यक्ति थी, जिसने प्रतिबद्धता के साथ अपनी भूमिका निभाई।

, ढाई साल बाद मोदी का आधा कार्यकाल गुजर जाने पर अब मुझे वह उल्लास कम होता नज़र आ रहा है।

 यद्यपि मुझे पक्का भरोसा है कि मोदी अब भी केंद्र में एक और चुनाव जीतने में सक्षम हैं, लेकिन मुझे यह संदेह है कि वह जीत इसलिए नहीं होगी कि लोग मौजूदा सत्ता से खुश हैं, बल्कि जीत इसलिए होगी कि सामने कोई राजनीतिक विपक्ष ही नहीं है, जिसके बारे में कहा जा सके कि वह मोदी की जगह ले सकता है।

 मोदी ने गतिशील नए भारत की विशाल छवि निर्मित की है और विपक्ष को अभी उनके साथ कदमताल करने के लिए बहुत कुछ करना है।

 मजे की बात है कि राज्य कुछ अलग ढंग से सोचते दिखाई देते हैं।

 दिल्ली ने आम आदमी पार्टी को एकतरफा जीत दे दी तो बिहार ने नीतीश को गद्‌दी पर वापस ला दिया।

 पश्चिम बंगाल में 294 में से 211 सीटें ममता की झोली में आ गईं और उनके बहुमत का आंकड़ा और बढ़ गया।

 जयललिता ने तो सत्तारूढ़ दल की पराजय का अभिशाप तोड़कर दिखा दिया।

 इसके बाद भी केंद्र के लिए भाजपा सबसे स्थिर विकल्प दिखाई देती है।

 मोदी ने बड़ी चतुराई से इस हकीकत को भुनाया है।

 कोई भी ऐसे किसी विकल्प के साथ जोखिम नहीं लेना चाहता, जो इतना मजबूत न हो कि चीजों को एकसाथ बांधकर न रख सके।

 मोदी के वादे अब भी कई लोगों में उम्मीद जगाते हैं।

, लेकिन अब शायद कुछ सवाल पूछना उचित होगा।

 सरकार के प्रदर्शन के बारे में क्या ख्याल है।

 उन लोगों के बारे में क्या जो मौजूदा सत्ता का प्रतिनिधित्व करने का दावा करते हैं, लेकिन उनका व्यवहार तो देखिए कैसा है।

 क्या वे उनसे कुछ कम दंभी हैं, जिन्होंने कांग्रेस का नेतृत्व किया था।

 लोग क्या चाहते हैं उसे सुनते हैं, उस पर विचार करते हैं।

 क्या वे उन संस्थाओं का सम्मान करते हैं, जिन पर हमें फ़ख्र है या वे भी पूर्ववर्तियों की ही तरह उन्हें खारिज करते हैं।

 क्या वे भी अपने पूर्ववर्तियों की तरह ऐसी शेखी बघारते रहते हैं, जो बर्दाश्त के बाहर है।

 दो साल बाद हमारे सामने फिर एक आम चुनाव होगा।

 क्या मोदी का जादू तब भी चलेगा।

, इस सरकार के साथ असली समस्या यह है कि इसमें कई लोग, कई तरह की बातें करते रहते हैं।

 प्राय: एक-दूसरे के खिलाफ और सारी बातें सही नहीं होतीं।

 वीके सिंह जैसे मंत्री हैं, जो अपने बयानों से किसी भी सरकार को शर्मसार कर सकते हैं।

 मनोहर पर्रिकर पीटर प्रिंसिपल (किसी व्यक्ति को किसी पद के लिए योग्यता के कारण नहीं, बल्कि मौजूदा पद पर प्रदर्शन के आधार पर चुना जाना) के अनुपम उदाहरण हैं।

 दूसरी तरफ राजनाथ सिंह, सुषमा स्वराज और सुरेश प्रभु जैसे मंत्री भी हैं, जो चुपचाप अपना काम पूरी दक्षता से करने में लगे हैं।

 मैं भी मानता हूं कि प्रधानमंत्री को हर बात का जवाब देने की जरूरत नहीं है, लेकिन लोग उनसे दखल की जरूरत इसलिए महसूस करते हैं, क्योंकि उन्होंने लोगों से सीधे संवाद का वादा किया था।

 कहा था कि उनकी सरकार हमेशा लोगों के प्रति जवाबदेह होगी।

 उनकी पहुंच में होगी।

 खेद है कि एक पूर्व सैनिक ने हाल में इसलिए खुदकुशी कर ली, क्योंकि उनकी वेतन-पर्ची में 3000 रुपए की गड़बड़ी पर कोई उनसे बात करने को तैयार नहीं था।

 इसके लिए अब तक किसी ने जवाबदारी नहीं ली है।

, वक्त आ गया है कि सरकार समझे कि गलती बताने वाला हर शख्स शत्रु नहीं होता।

 सरकार के खिलाफ दलीलें देने वाला हर व्यक्ति राष्ट्र-विरोधी नहीं होता।

 अन्याय का विरोध करने वाला हर व्यक्ति नक्सली नहीं होता।

 आप से असहमत हर आदमी ‘प्रेस्टीट्यूड’ नहीं होता।

 मैकियाविली ने चाहे सलाह दी हो कि टकराव हर विवाद का श्रेष्ठतम जवाब है, लेकिन उनकी ‘द प्रिंस’ किताब पांच सदी पुरानी हो चुकी है।

(ये लेखक के अपने विचार हैं)।

प्रीतीश नंदी।

वरिष्ठ पत्रकार और फिल्मकार।

@.।

सौजन्य – दैनिक भास्कर।

