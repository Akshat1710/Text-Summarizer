क्रिया और प्रतिक्रिया (दैनिक जागरण)।

खूंटी गोली कांड भौतिक विज्ञान के एक सिद्धांत क्रिया और प्रतिक्रिया की तरह हुआ, जो नहीं होना चाहिए था।

 छोटानागपुर काश्तकारी अधिनियम और संताल परगना काश्तकारी अधिनियम में संशोधन के लिए राज्य सरकार द्वारा राष्ट्रपति को भेजे गए प्रस्ताव, झारखंड की स्थानीयता नीति जैसे मसलों को लेकर मचे राजनीतिक घमासान में कई सामाजिक संगठन भी कूद पड़े हैं।

 हालांकि कई संगठन इसके पक्ष में भी हैं।

 इसी विरोध और समर्थन के बीच शनिवार को रांची में आहूत रैली में शिरकत करने आ रहे लोगों को प्रशासन द्वारा रोके जाने के कारण यह कांड हुआ।

 खूंटी जितना ही सघन नक्सल प्रभावित इलाका है, नक्सलियों का वहां ग्रामीणों द्वारा उतना ही खुला विरोध भी होता रहा है।

 इस जिले के मुरहू प्रखंड के साइको में यह कांड हुआ, जबकि उधर के ही हजारों लोगों ने एकजुट होकर नक्सलियों का विरोध करने की मिसाल कायम की थी।

 वे निश्चय ही प्रशासन के मित्र हैं।

 बहरहाल, रैली को लेकर प्रशासनिक कदम का नागरिकों ने जितना कड़ा प्रतिकार करते हुए पुलिस वालों को बंधक बना लिया, उन्हें रस्सियों में बांध दिया, इससे यह नहीं लगता कि सामान्य लोगों की यह करतूत थी।

 इसके पीछे कुछ अधिक ही दुस्साहसी और मौकापरस्त लोग जरूर रहे होंगे।

 जैसा कि प्रशासन का कहना है, वे और कोई नहीं नक्सली-उग्रवादी तत्व ही थे।

 भरे मजमे में पुलिस अधिकारियों के साथ ऐसा व्यवहार जवाबी कार्रवाई तो खोजता ही है।

इधर रांची रैली में कुछ तत्वों ने जिस प्रकार मीडिया को सावधान किया, वह भी कम चिंताजनक बात नहीं है।

 यह एक तरह से विचार-अभिव्यक्ति पर पहरा बैठाने जैसा ही है।

 खुद तो सारा कुछ बोल जाना चाहते हैं, लेकिन दूसरी तरफ अन्य पर छींटाकशी समझ से परे है।

 कुल मिलाजुलाकर राज्य का सामाजिक ताना-बाना और राजनीतिक परिवेश जिस ओर बढ़ता दिख रहा है, वह बहुत अच्छे संकेत नहीं दे रहा।

 टकराव की राजनीति विकासवादी नहीं हो सकती, जबकि इस राज्य को विकास की सख्त जरूरत है।

 अबतक यहां मौजूद संसाधनों की ही व्याख्या होती रही, उनके इस्तेमाल का वक्त आ रहा है तो इस प्रकार का माहौल सुखद परिणाम नहीं दे सकता।

 हैरानी की बात यह कि हर तत्व विकास की ही बातें कर रहा है।

 यह अजीब विरोधाभासी स्थिति है, जिसके निराकरण के लिए शासन-प्रशासन, राजनीतिक दलों और सामाजिक संगठनों को आगे आना होगा।

 क्रिया और प्रतिक्रिया को तिलांजलि देनी ही होगी।

,  स्थानीय संपादकीय : झारखंड , सौजन्य- दैनिक जागरण, 24-10-2016।

