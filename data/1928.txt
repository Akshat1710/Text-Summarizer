दुर्लभ सहमति का संदेश (दैनिक जागरण)।

राज्यसभा में जीएसटी बिल पर जब चर्चा हो रही थी और जिस प्रकार उस पर मतदान हुआ वह सुन-देखकर उन सभी का मन प्रफुल्लित हुआ होगा जो देश में शालीन प्रजातंत्र देखना चाहते हैं।

 सभी दलों के मत पक्ष में ही पड़े।

 इसे जानकार हर उस व्यक्ति को आनंद हुआ होगा जो जीएसटी को भले ही न समझता हो, परंतु वर्तमान राजनीति के ओछेपन से त्रस्त है।

 जो अच्छा काम करते हैं उन्हीं से और अच्छे कामों की अपेक्षा की जाती है।

 यदि जीएसटी को सभी मिलकर स्वीकार कर सकते हैं तो निश्चित ही वे अन्य समस्यायों के समाधान उसी एकजुटता से कर पाने में भी सक्षम होंगे ही।

 सांसदों को इसी प्रकार एकजुट होकर उनका समाधान निकालने के प्रयास भी करने चाहिए।

 आज जो कुछ जम्मू और कश्मीर में हो रहा है उसे जानकर, सुनकर और देखकर कोई भी भी प्रबुद्ध नागरिक दुखी ही होगा।

 यह भी अपेक्षा करेगा कि वहां की समस्या के समाधान के लिए जो कुछ भी करना है उस पर सरकार और विपक्ष गहन चर्चा और विचार विमर्श करें।

 वे समस्या को पूर्णता से जानें-परखे और विश्लेषित करें।

 इसमें आतंकवाद के स्नोतों का खात्मा तथा उसके प्रायोजक पाकिस्तान को साहसपूर्ण प्रत्युत्तर देना भी शामिल हो।

जीएसटी पर दो वर्ष के गहन प्रयासों के बाद बनी सहमति ने यह आशा जगाई है कि पक्ष और विपक्ष मिलकर देश हित में निष्पक्ष निर्णय लेने की क्षमता रखते हैं।

 इसने अनेक अन्य क्षेत्रों में भी सहमति की आवश्यकता को उजागर किया है।

 उदाहरणस्वरूप यहां पर दो न्यायिक निर्णयों की चर्चा, उनकी राजनीति को निर्मलता प्रदान करने की संभावना के कारण की जा सकती है।

 यदि इन पर सहमति बन सके तो देश में मूल्य आधारित प्रजातंत्र की जड़ें फिर एक बार हरी-भरी हो सकती हैं।

 यही नहीं इनके लागू किए जाने से सामान्यजन का विश्वास चयनित जनप्रतिनिधियों पर और सरकारों पर फिर से बढ़ सकेगा।

 इनमें पहला इलाहाबाद उच्च न्यायालय का वह निर्णय है जिसमें सरकार को कहा गया है कि वह सभी सरकारी कर्मचारियों को जो सरकारी खजाने से अपना वेतन लेते हैं, निर्देश दे कि उनके बच्चे केवल सरकारी स्कूलों में ही पढ़ेंगे।

 इसके पीछे एक बड़ा अनुभव ही नहीं सोच भी है।

 आजादी के सात दशकों के बाद भी संविधान की आत्मा में निहित सबके लिए शिक्षा में पहुंच तथा सफलता के समान अवसर की अवधारणा वास्तविक तथा व्यावहारिक रूप में लागू नहीं हो पाई है।

 सक्षम वर्ग अपने बच्चों को भारी फीस देकर निजी स्कूलों में भेज रहा है और इसके परिणाम स्वरूप सरकारी स्कूलों की साख इतनी कम हो गई है कि अब वहां केवल वही बच्चे जाते हैं जिनके माता-पिता के पास कोई विकल्प नहीं है या उतने संसाधन नहीं है कि वे निजी स्कूलों में उन्हें भेज सकें।

, यदि सभी सरकारी कर्मचारियों की सेवा शर्तो में उन्हें सरकारी स्कूलों में बच्चे भेजने की शर्त भी शामिल की जाए तो निश्चित रूप से तीन वर्ष में भारत की स्कूल शिक्षा का स्वरूप बदल सकता है।

 उसका ढांचा बदल सकता है और सबसे बड़ी बात उसकी साख लौट सकती है।

 इसी के साथ निजी स्कूलों द्वारा पालकों का लगातार बढ़ रहा शोषण कम हो सकता है।

 यह शिकायतें लगातार आती हैं कि अधिकांश निजी स्कूल मनमाने ढंग से अपनी फीस बढ़ा देते हैं, अध्यापकों को पूरा वेतन नहीं देते हैं और उन्हें सामान्य सेवा शर्तो के अंतर्गत मिलने वाले अधिकारों से वंचित रखते हैं।

 देश को अच्छे निजी स्कूलों की भी आवश्यकता है, परंतु उससे पहले सारे सरकारी स्कूलों को ठीक से चलाने के कर्तव्य का पालन करने की आवश्यकता है।

 यह राष्ट्र का कर्तव्य है कि प्रारंभिक शिक्षा हर बच्चे को उन परिस्थितियों में दी जाए जहां स्कूल वास्तव में एक स्कूल का वातावरण देता हो, जहां अध्यापक हों और समय से आते हों।

 पुस्तकें समय से मिल जाती हों।

 मध्यान्ह भोजन का वितरण सही ढंग से होता हो और स्कूल पूरे समय चलता हो।

 यह भी हर बच्चे का अधिकार है कि उसके स्कूल में खेल का प्रबंध हो, पीने का पानी उपलब्ध हो, उपयोग करने लायक शौचालय हो और वातावरण बच्चे को आकर्षित कर सके।

 इस सब के लिए जिम्मेदार अधिकारियों के बच्चे यदि इन स्कूलों में हों तो यह सभी कार्य समय से तथा सुचारू रूप से संभव हैं।

 सरकारी कर्मचारियों का संवेदनात्मक स्तर पर स्कूल से जुड़ना अत्यंत लाभकारी हो सकता है।

, भारत के सर्वोच्च न्यायालय से एक अन्य निर्णय उत्तर प्रदेश के भूतपूर्व मुख्यमंत्रियों द्वारा जीवन र्पयत सरकारी बंगलों के आवंटन को अवैध ठहराने का आया है।

 यह आश्चर्यजनक रहा कि केवल उसकी सूचना छापकर लगभग हर बड़े समाचार पत्र या चैनल ने अपना कर्तव्य पूरा हुआ मान लिया।

 न तो उस पर संपादकीय लिखे गए और न किसी चैनल ने बड़ी बहस कराना जरूरी माना।

 पूर्व मुख्यमंत्रियों को न केवल भवन आवंटित किए गए हैं वरन उसके साथ अनेक सुविधाएं तथा पर्क्‍स भी जुड़े हुए हैं।

 यह प्रथा कई अन्य राज्यों ने भी अपना ली है।

 सभी जानते हैं कि हमारे हर स्तर के चयनित प्रतिनिधि अधिक से अधिक सुविधाएं, वेतन तथा पर्क्‍स लेने में किसी प्रकार की हिचक महसूस नहीं करते हैं।

 यह किसी भी तरह से जनतांत्रिक मूल्य नहीं कहा जा सकता है।

 इसे रोकना ही चाहिए।

 संसद को और देश के हर प्रमुख राजनेता को सर्वोच्च न्यायालय के इस निर्णय का सम्मान करना चाहिए।

 हर उस प्रक्रिया को रोका जाना चाहिए जो इसे अमलीजामा पहनाने से रोकने के लिए की जानेवाली हो।

 चयनित प्रतिनिधियों को यह भली भांति समझना चाहिए कि जनता प्रबुद्ध हो रही है और उसकी राजनीति की समझ बढ़ रही है।

 वह अब बड़े से बड़े निर्णय और छोटे से छोटी घटना पर अपने विचार व्यक्त करती है और उसका विश्लेषण भी करती है।

 उच्च स्तर के प्रबुद्ध वर्ग से लेकर के गांव-चौपाल पर भी लोग न केवल जानकारी लेते हैं, बल्कि उसका अपने अनुसार और अपने स्तर पर गहन विचार-विमर्श कर विश्लेषण भी करते हैं।

 इनकी भावनाओं तथा विचारों का सम्मान किया जाना चाहिए।

 हर नेता जानता है कि अब जनता अधिकांश चयनित प्रतिनिधियों के स्वकेंद्रित आचरण को अस्वीकार करती जा रही है।

 यह अवसर है कि वे स्वयं अधिक से अधिक संग्रहण करने की प्रवृत्ति पर रोक लगाने के उदाहरणस्वरूप सर्वोच्च न्यायालय के इस निर्णय को लागू कराएं।

 निश्चित ही यह देश हित में होगा और देश के नेताओं के हित में भी।

लेखक:- जेएस राजपूत ( एनसीईआरटी के पूर्व निदेशक हैं), सौजन्य :- दैनिक जागरण, 16-08-2016।

