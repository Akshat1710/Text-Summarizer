वनडे टीम में सुधार करें (राष्ट्रीय सहारा)।

महेंद्र सिंह धोनी की अगुआई में टीम इंडिया ने न्यूजीलैंड के खिलाफ वनडे सीरीज 3-2 से जीत कर पिछली कुछ वनडे सीरीजों में खराब प्रदर्शन से टीम को उबार लिया है।

 असल में टीम इंडिया इस सीरीज को जीतने से पहले पिछले 18 माह में जिम्बाब्वे के खिलाफ सीरीज जीतने के अलावा कोई खास प्रदर्शन नहीं कर सकी थी।

 बल्कि उन्हें बांग्लादेश और ऑस्ट्रेलिया के खिलाफ सीरीजों में हार का सामना करना पड़ा था।

 लेकिन इस सीरीज जीत ने टीम के साथ कप्तान का भी मनोबल बढ़ा दिया है।

 यह र्चचा भी चलनी शुरू हो गई है कि क्या धोनी 2019 के विश्व कप तक वनडे में कप्तानी कर सकते हैं।

 वैसे तो धोनी 2019 में विश्व कप के आयोजन के समय 38 साल के होंगे और यह उम्र कप्तानी करने के लिहाज से ठीक-ठाक है।

 पर मुझे लगता है कि अगले साल इंग्लैंड में होने वाली चैंपियंस ट्रॉफी में टीम इंडिया के प्रदर्शन से ही तय हो पाएगा कि धोनी को कप्तान बनाए रखने या बदलने में कौन सा विकल्प बेहतर होगा।

इस सीरीज की शुरुआत में कहा गया कि भारत ने पहली बार स्पोर्टिग विकेट बनाए हैं, जिनमें पेस और स्पिनरों के साथ बल्लेबाजों को भी मदद मिल रही है।

 लेकिन सीरीज में 2-2 की बराबरी होने के बाद जब पहली बार न्यूजीलैंड के खिलाफ घर में सीरीज खोने का खतरा मंडराने लगा तो आखिर में विशाखापत्तनम में स्पिन विकेट बनानी पड़ी और इसका फायदा उठाकर भारत ने आखिरी वनडे मैच अमित मिश्रा की फिरकी के कमाल से 190 रन से जीतकर सीरीज को अपने नाम कर लिया।

 भारत ने यह सीरीज जीती जरूर है पर न्यूजीलैंड की युवा टीम ने भारत की कमियों को भी उजागर कर दिया है।

 भारत की वनडे क्रि केट में काफी समय तक धाक रही है पर पिछले कुछ दिनों में टीम उम्मीदों के अनुरूप प्रदर्शन नहीं कर सकी है।

 इसका ऑस्ट्रेलिया से उनके घर में सीरीज हारना समझ में आता है पर बांग्लादेश से सीरीज हारने की बात कुछ हजम नहीं होती।

 यही कारण है कि भारतीय टीम आईसीसी वनडे रैंकिंग में ऑस्ट्रेलिया, दक्षिण अफ्रीका और न्यूजीलैंड से पिछड़ कर चौथे स्थान पर है।

 टीम इंडिया यदि यह सीरीज 3-0 के अंतर से जीतती तो न्यूजीलैंड को पीछे छोड़कर तीसरे स्थान पर आ सकती थी।

 इस सीरीज में न्यूजीलैंड को मुकाबला रोमांचक बनाने में सबसे अहम भूमिका ओपनरों के खराब प्रदर्शन की रही।

 रोहित शर्मा और अजिंक्या रहाणो दो ऐसे खिलाड़ी हैं, जिनकी क्षमता पर शक तो नहीं किया जा सकता।

 लेकिन दोनों ही प्रदर्शन में एकरूपता रखने में एकदम से असफल रहे हैं।

 पांच मैचों की सीरीज में रोहित और रहाणो किसी तरह एक-एक अर्धशतक जमाने में सफल हो गए पर पूरी सीरीज में एक भी अर्धशतकीय साझेदारी नहीं निभा सके।

 इस वजह से बल्लेबाजों को दवाब में खेलना पड़ा।

इसके अलावा, टीम को एक अच्छे फिनिशर की कमी भी खली।

 सुरेश रैना ने तमाम मौकों पर टीम के लिए मैच फिनिश किए हैं।

 लेकिन उनके अनफिट होने पर मनीष पांडे को पूरी सीरीज खेलने का मौका मिला।

 लेकिन वह इसको भुनाने में एकदम से विफल रहे।

 वह पांच मैच खेलकर मात्र 76 रन बना सके।

 रांची वनडे में उन्हें टीम को संकट से निकाल कर जीत तक ले जाने का मौका मिला पर वह एकदम से विफल साबित हो गए।

 केदार जाधव को धोनी ने एक गेंदबाज के तौर पर भी अपनाया।

 वह पांच मैचों में छह विकेट लेकर इस भूमिका में तो खरे उतरे लेकिन अपनी प्रमुख जिम्मेदारी बल्लेबाजी में बिलकुल भी प्रभावित नहीं कर सके।

 कप्तान धोनी के पूरी रंगत में नहीं होने ने स्थिति और बिगाड़ दी।

 धोनी ने मोहाली वनडे में चौथे नम्बर पर खेलने का फैसला किया और खुलकर हाथ दिखाए तो लगा कि वह रंगत पा गए हैं।

 लेकिन बाद में इस प्रदर्शन को दोहरा नहीं सके।

 इससे लगता है कि जब टीम को ज्यादा टेस्ट खेलने को मिलते हैं तो धोनी को मैच अभ्यास की कमी की वजह से स्वाभाविक खेल खेलने में दिक्कत होती है।

 पर टेस्ट से संन्यास लेने के कारण उन्हें इस समस्या का समाधान खुद ही करना होगा।

इस सीरीज को देखें तो यह बात साफ हो जाती है कि भारतीय टीम विराट कोहली पर बहुत निर्भर होती जा रही है।

 यह सही है कि वह लगातार अच्छा प्रदर्शन करके निराश नहीं कर रहे हैं।

 लेकिन ऑफ फॉर्म में कोई भी खिलाड़ी जा सकता है।

 इससे बचने के लिए टीम को तैयार रहना चाहिए।

 यह सही है कि रोहित और रहाणो, दोनों भले ही इस सीरीज में पूरी क्षमता से प्रदर्शन नहीं कर सके पर वे उम्दा खिलाड़ी हैं और सीरीज के आखिरी मैच में रोहित ने जिस तरह से 70 रन की पारी खेली, उससे लगता है कि वह खोई फॉर्म को पाने की तरफ बढ़ रहे हैं।

 पर जरूरत इन दोनों में से किसी को मध्य क्रम में नीचे ले जाकर फिनिशर की भूमिका के लिए रखा जा सकता है।

 पर यह तब ही संभव है, जब शिखर धवन या गौतम गंभीर की ओपनर के तौर पर वापसी हो।

सीरीज से एक बात और साफ हुई कि हमारे कुछ खिलाड़ियों को छोड़ दिया जाए तो बल्लेबाजों में स्पिन खेलने में महारत नहीं रही।

 सीरीज में न्यूजीलैंड के सेंटनर ज्यादा विकेट नहीं ले सके पर उन्होंने तमाम मौकों पर भारतीय बल्लेबाजों को परेशान जरूर किया।

 न्यूजीलैंड की टीम में थोड़ी अनुभव की कमी के साथ किसी तूफानी बल्लेबाज की भी कमी रही।

 लेकिन अब भारत को इंग्लैंड के साथ सीरीज खेलनी है।

 इंग्लैंड की बल्लेबाजी तो बेहतर है और वह चार स्पिन गेंदबाजों मोईन अली, जफर अंसारी, आदिल रशीद और हसीब अहमद के साथ आ रही है।

 इसलिए धोनी की टीम को जीत का सिलसिला बनाए रखना है तो थोड़ी और जीवटता से खेलना होगा।

 हां, भारत के लिए अच्छी खबर यह है कि उसके गेंदबाज लगातार अच्छा प्रदर्शन कर रहे हैं।

 इस सीरीज के सही नायक अमित मिश्रा रहे।

 उन्होंने सर्वाधिक 15 विकेट निकाल कर सीरीज जिताने में अहम भूमिका निभाई।

 इंग्लैंड के खिलाफ अश्विन और रविंद्र जडेजा की वापसी होने पर टीम मजबूत हो सकती है।

, लेखक- मनोज चतुव्रेदी।

सौजन्य – राष्ट्रीय सहारा, 01-11-2016।

