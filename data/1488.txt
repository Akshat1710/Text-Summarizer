हरियाणा की अंतर्कलह (दैनिक ट्रिब्यून)।

भाजपाई संस्कृति पर अनुत्तरित सवाल।

अलग तरह की राजनीतिक संस्कृति की वाहक होने का दम भरने वाली भाजपा और उसकी सरकार की हरियाणा में जो तस्वीर उभर रही है, वह तो दावों के एकदम प्रतिकूल ही है।

 मुख्यमंत्री मनोहर लाल खट्टर, उनके मंत्रियों और अफसरशाही की कार्यशैली को लेकर असंतोष और सवाल पहले भी मुखर होते रहे हैं।

 प्रभावी समाधान न किये जाने का भी नतीजा है कि अब आधा दर्जन से भी अधिक भाजपा विधायक बगावत के मूड में नजर आ रहे हैं।

 इन विधायकों की पूर्व कांग्रेसी मुख्यमंत्री भूपेंद्र सिंह हुड्डा के करीबी विधायकों से मुलाकात के दावे बताते हैं कि बात दूर तक जाती दिख रही है।

 ऐसा नहीं है कि मुख्यमंत्री ने असंतुष्ट विधायकों को मनाने की कोशिश नहीं की, लेकिन अभी तक तो वह नाकाम ही रहे हैं।

 ऐसे में भाजपा आलाकमान के पास हस्तक्षेप के अलावा कोई विकल्प नहीं बचा है।

 भाजपा के संयुक्त महासचिव वी. सतीश को यह विवाद सुलझाने की जिम्मेदारी दिये जाने की खबर है, जो संभवत: होली के बाद इन विधायकों और मुख्यमंत्री से बात करेंगे।

 वैसे विधायकों की नाराजगी को भाजपा के आंतरिक समीकरणों और दो केंद्रीय मंत्रियों की महत्वाकांक्षाओं से भी जोड़ देखा-दिखाया जा रहा है।

असंतोष में जिसकी भी भूमिका हो, पर कुछ कारण तो अवश्य ही होंगे, जिनका निराकरण जरूरी है।

 हालांकि हरियाणा विधानसभा चुनावों में भाजपा की जीत में नरेंद्र मोदी की लहर के अलावा कांग्रेस की अंतर्कलह और इनेलो नेतृत्व के कानूनी शिकंजे में फंसने की भी भूमिका रही, लेकिन सत्ता परिवर्तन में निहित जन आकांक्षाएं पूरी होती नहीं दिख रहीं।

 सरकारी कर्मचारियों का असंतोष तो बना ही हुआ है, खुद भाजपा विधायक सरकार की रीति-नीति पर सवाल उठा रहे हैं।

 गुरुग्राम के भाजपा विधायक उमेश अग्रवाल ने तो मंगलवार को विधानसभा में सीधे मुख्यमंत्री खट्टर को ही कठघरे में खड़ा करने का प्रयास किया।

 उन्होंने अफोर्डेबल हाउसिंग योजना में 8 दागी कंपनियों को लाइसेंस जारी करने पर सवाल उठाया, जिसका संतोषजनक जवाब नहीं मिला।

 सवाल उन्होंने गुरुग्राम के मास्टर प्लान-2031 में बदलाव पर भी उठाया।

 वित्त मंत्री कैप्टन अभिमन्यु की यह स्वीकारोक्ति कि कुछ लोगों को अफोर्डेबल हाउसिंग योजना के बारे में पहले ही पता चल गया था, एक गंभीर मामला है।

 ध्यान रहे कि जिस टूजी स्पेक्ट्रम को भाजपा ने तत्कालीन संप्रग सरकार के विरुद्ध भ्रष्टाचार का बड़ा मुद्दा बनाया, उसके मूल में भी टेंडर प्रक्रिया लीक हो जाना ही था।

 यह घटनाक्रम अलग तरह की राजनीति के भाजपाई दावों और हकीकत को भी उजागर करता है।

, सौजन्य- दैनिक ट्रिब्यून।

