चौकस रहे हिमाचल (दैनिक जारगण)।

दिसंबर में कुल्लू जिले में आतंकी संगठन इस्लामिक स्टेट ऑफ इराक एंड सीरिया (आइएसआइएस) के आतंकी आबिद खान की गिरफ्तारी हुई थी।

 उसके बाद शिमला जिले के रोहड़ व सोलन जिले के धर्मपुर में इसी आतंकी संगठन के समर्थन में नारे लिखे गए।

 फिर सोलन जिले में अति सुरक्षित सुबाथू छावनी क्षेत्र में भी आतंकी संगठन के समर्थन में नारे व बम धमाकों की धमकी देने का मामला सामने आया।

 इन मामलों की परतें अभी खुली भी नहीं थी कि सुरक्षा की दृष्टि से संवेदनशील माने जाने वाले चंबा जिले की चुराह घाटी में सड़कों व दीवारों पर पाकिस्तान के समर्थन में नारे लिखे पाए गए।

 हैरानी है कि पुलिस अब तक एक भी मामले की तह तक नहीं पहुंच पाई है।

इससे पुलिस व खुफिया एजेंसियों की कार्यप्रणाली पर भी सवाल उठने लगे हैं।

 इन नारों की हकीकत जांच के बाद ही पता चलेगी, लेकिन इसने आम लोगों व सुरक्षा एजेंसियों की चिंता बढ़ा दी है।

 अगर कोई शरारती तत्व ऐसे कृत्यों को अंजाम दे रहा है तो उसकी पहचान कर जेल में डालना चाहिए।

 मामला राष्ट्रीय सुरक्षा से जुड़ा है, इसलिए सुस्ती सही नहीं है।

 पड़ोसी राज्य जम्मू-कश्मीर के आतंकवाद की आंच यहां तक पहुंचती रही है।

 तीन अगस्त, 1998 को जम्मू-कश्मीर से सटे चंबा जिले के सतरूंडी में आतंकियों ने 38 लोगों को मौत के घाट उतार दिया था।

 कांगड़ा जिले के धर्मशाला व कोटला में भी हिजबुल मुजाहिदीन के आतंकी पकड़े जा चुके हैं।

 उड़ी व पठानकोट में पिछले साल हुए आतंकी हमलों के बाद प्रदेश में संदिग्ध लोगों को देखे जाने के मामले भी सामने आए थे।

पुलिस व सुरक्षा एजेंसियों की चौकसी जरूरी है क्योंकि पहाड़ी राज्य में राष्ट्रीय महत्व के कई विद्युत प्रोजेक्ट हैं।

 प्रदेश के विभिन्न जिलों में शक्तिपीठों में हाजिरी लगाने दूसरे राज्यों से हजारों लोग पहुंचते हैं।

 सुरक्षा तंत्र की थोड़ी सी लापरवाही लोगों की जान पर भारी पड़ सकती है।

 लोगों को चाहिए कि वे अपने स्तर पर भी चौकसी बरतें।

 आसपास हो रही घटनाओं को संजीदगी से लें और कोई भी संदिग्ध व्यक्ति या गतिविधि दिखने पर तुरंत पुलिस को सूचना दें।

 प्रदेश के प्रवेश द्वारों पर सुरक्षा व्यवस्था चौकस करना भी समय की मांग है।

 पुलिस व खुफिया तंत्र को जल्द ऐसे लोगों के चेहरे सामने लाने होंगे, जो सनसनी फैला रहे हैं।

(स्थानीय संपादकीय हिमाचल प्रदेश), सौजन्य- दैनिक जागरण।

