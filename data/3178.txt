विकृत सोच (दैनिक ट्रिब्यून)।

 =": #0000;"समानता-सभ्यता की वाहक हो शिक्षा।

आज़ादी के इतने सालों बाद भी हमारी पाठ्य पुस्तकें स्कूली बच्चों को रटे-रटाए पाठ पढ़ा रही हैं, जिनसे समाज में रंगभेद तथा लैंगिक असमानता जैसी प्रवृत्तियों को बढ़ावा मिला है।

 ये पाठ महाराष्ट्र राज्य सेकेंडरी तथा हायर एजुकेशन बोर्ड की 12वीं कक्षा के पाठ्यक्रम में लगी सोशियोलॉजी किताब में पढ़ाए जा रहे हैं।

 हालांकि, मीडिया में शोर-शराबा मचने के बाद राज्य के शिक्षा मंत्री विजय तावड़े ने इस आपत्तिजनक मैटर को हटाने का आश्वासन दिया है तथापि यह कम हैरानी की बात नहीं है कि इतने सालों से यह मैटर पाठ्यक्रम का हिस्सा रहा है।

 सोशियोलॉजी की इस किताब में लिंगभेद तथा दहेज को भारत की मुख्य सामाजिक समस्याओं में से एक बताया गया है।

 घरेलू हिंसा तथा लिंग भेदभाव पर करारी चोट करने की बजाय लेखकों ने इस अध्याय में इनके कारणों पर कसीदे ही पढ़े हैं।

 किताब में दहेज को सामाजिक प्रतिष्ठा का सवाल बताते हुए कहा गया है कि जो जितना दहेज देंगे, समाज में उस परिवार का उतना ही रुतबा बढ़ेगा।

 कुलीन शादियों की बात पर कहा गया है कि अगर उच्च जाति वाले लड़के के साथ निम्न जाति की लड़की की शादी होती है तो लड़की वालों को खूब दहेज देना होगा।

लब्बोलुआब यह कि हर हाल में गाज लड़की पक्ष पर गिरेगी।

 वर पक्ष इसीलिए दहेज का हकदार है क्योंकि वे लड़के वाले हैं।

 लैंगिक असमानता की इस सोच का एक और पहलू भी यहां उद्धृत करना प्रसंगवश होगा कि अगर लड़की खूबसूरत नहीं है और दुर्भाग्य से वह विकलांग भी है तो ऐसी दशा में वह विवाह के योग्य करार नहीं दी जा सकती।

 शादी करने के लिए वधू पक्ष को खूब दहेज देकर वर पक्ष का मुंह बंद करना होगा।

 कहने की गुंजाइश नहीं कि ये लेखक मानते हैं कि स्त्रियां दोयम दर्जे की हैं और पुरुषों के बराबर खड़े होने के लिए उन्हें और उनके माता-पिता को काफी कुछ न्योछावर करना होगा।

 इन लेखकों ने कामकाजी महिलाओं को भी नहीं बख्शा है।

 किताब में कहा गया है कि कामकाजी महिलाएं अभी भी स्वावलंबी नहीं हैं।

 अपने पति की इजाजत के बिना वे पाई भी नहीं खर्च सकतीं।

 भारत का संविधान बिना किसी रंग, वर्ण, लिंगभेद के एक समान अधिकारों की वकालत करता है।

 पाठ्यक्रमों में लिंग विशेष को दोयम दर्जे का चित्रित करना और लैंगिक भेदभाव को महिमामंडित करना नि:संदेह घटिया सोच की निशानी है।

 ऐसी सोच से पाठ्य पुस्तकें दूर ही रहें तो ही अच्छा है।

सौजन्य- दैनिक ट्रिब्यून।

