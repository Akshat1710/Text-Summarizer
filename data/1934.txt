बहस खोलने का साहस (राष्ट्रीय सहारा )।

ससदीय राजनीति में आमतौर पर अनेक बहसें जड़ता की स्थिति में पहुंच जाती हैं।

 मसलन, पाकिस्तान और भारत के रिश्तों को लेकर हमारे समाज के भीतर दृष्टिकोण सीमित होता चला गया है।

 भारत में जब भी हिंसक घटनाएं होती हैं, तो उनके पीछे पाकिस्तान का नाम ले लिया जाता है।

 यह कोई आज की बात नहीं है।

 देश के बंटवारे के बाद से ही यहां होने वाली हिंसा की घटनाओं के लिए वोट के राजनीतिज्ञ पाकिस्तान को जिम्मेदार ठहराते रहे हैं।

 कहीं साम्प्रदायिक दंगा हो तो भी।

 जब से पूरी दुनिया में बम विस्फोटों की घटनाओं में आश्र्चयजनक वृद्धि हुई है, तब से भारत में होने वाली ऐसी घटनाओं के लिए तो खासतौर से पाकिस्तान का नाम लिया जाता है।

 पहले इशारे में पड़ोसी देश कहा जाता था, लेकिन अब उसकी भी जरूरत नहीं रह गई है।

 इस बदलाव के भी खास मायने हैं।

 किसी देश का राजनीतिक प्रतिनिधित्व सरकार करती है।

 सरकारों की दूसरे देशों में हिंसा की घटनाओं को अंजाम दिलाने में भूमिका होती है, यह विश्व भर में देखा जाता है।

, हाल में पठानकोठ में भी जब वायुसेना के स्थानीय ठिकाने पर हथियारबंद घुसपैठ और हिंसा की वारदात हुई तो वहां की घटनाओं के लिए पाकिस्तान को जिम्मेदार ठहराया गया।

 भारत में राजनीतिज्ञों ने अपने तरीके से उस घटना पर प्रतिक्रियाएं व्यक्त कीं।

 खास तौर से प्रधानमंत्री नरेन्द्र मोदी के अफगानिस्तान से लौटते हुए अचानक पाकिस्तान के प्रधानमंत्री नवाज शरीफ के घर पहुंचने के फैसले को निशाना बनाया गया।

 मोदी प्रधानमंत्री बनने के बाद से पाकिस्तान के साथ रिश्ते सुधारने पर जोर दे रहे हैं।

 अपने इसी उद्देश्य के तहत उन्होंने पाकिस्तान के प्रधानमंत्री के घरेलू कार्यक्रम में हिस्सा लेने का फैसला किया।

 वे निजी संबंधों के जरिये देश के संबंधों को दुरुस्त करने की नीति पर यकीन करते हैं, लेकिन पठानकोट की आतंकवादी घटना कोई पहली ऐसी घटना नहीं है, जो कि भारत और पाकिस्तान के बीच बातचीत की कड़ी को जोड़ने के दौरान घटित हुई।

 पिछले पच्चीस वर्षो से घटनाओं का जो सिलसिला चल रहा है, उसे ध्यान में रखे तो हर बार ऐसी कोशिश के दौरान ऐसी घटनाएं हुई हैं।

 उनके पीछे का मंतव्य छिपा नहीं रह पाता।

 पाकिस्तान के साथ बातचीत की कोशिश के तहत ऐसी घटनाओं से राजनीतिक लाभ उठाने की कोशिश करना और बातचीत न होने के कारणों को जन मानस के बीच ले जाना दो अलग राजनीतिक प्रतिक्रियाएं हैं।

, मोदी ने भी प्रधानमंत्री बनने की होड़ में अपने चुनाव प्रचार के दौरान पाकिस्तान का नाम लेकर ही भारत में मतदाताओं के बीच सांस्कृतिक राष्ट्रवादी वोटों का ध्रुवीकरण करने की कोशिश की थी।

 यानी यह मान लिया गया है कि पाकिस्तान के साथ रिश्तों को लेकर पाकिस्तान का नाम लेकर बोलने से वोटों में जोड़-घटाव किया जा सकता है।

 हालांकि पड़ोसी देश या पाकिस्तान को ऐसी घटनाओं के लिए जिम्मेदार ठहराने की रट के बीच दो नये और शब्द बीच में आए थे।

 वे शब्द नॉन स्टेट एक्टर और स्टेट एक्टर हैं।

 मीडिया में ये शब्द धड़ल्ले के साथ जब-तब इस्तेमाल किए गए।

 भारत में भूमंडलीकरण के बाद बहसों और विमशरे को यदि थोड़ी बहुत मजबूरीवश खोलने की कोशिश भी की गई है, तो वह अंग्रेजी के जरिये जिसके कारण जनमानस विमर्श की जड़ता को तोड़ने में अपनी कोई भूमिका अदा नहीं कर सका।

 स्टेट एक्टर का मतलब सत्ता प्रतिष्ठान, साधारण शब्दों में सरकारी मशीनरी और नॉन स्टेट एक्टर का मतलब पाकिस्तान में सक्रिय व्यक्ति व कोई संगठन से है।

 भारत में जब कोई हिंसक घटना होती है, तो पाकिस्तान का नाम लेने से यह स्पष्ट नहीं हो पाता है कि उसमें सत्ता प्रतिष्ठान की भूमिका है, या कोई दूसरा संगठन उसके लिए सीधे तौर पर जिम्मेदार है।

 यह भी हो सकता है कि सत्ता प्रतिष्ठान के सहयोग से किसी संगठन द्वारा किसी वारदात को अंजाम दिलाने की साजिश रची जाती हो, लेकिन यहां सबसे महत्त्वपूर्ण पहलू है कि सत्ता प्रतिष्ठान का मतलब भी विस्तृत होता है।

 सत्ता प्रतिष्ठान का मतलब केवल प्रधानमंत्री नहीं होता।

, सत्ता प्रतिष्ठान में खुफिया एजेंसी, सेना और दूसरी तमाम मशीनरी के हिस्से होते हैं।

 और इनकी जवाबदेही तय करने में खासी कवायद किए जाने की दरकार रहती है।

 पाकिस्तान द्वारा प्रयोजित या समर्थित हिंसक घटना पर गौर करने के लिए यह जरूरी हो जाता है कि उसे इस रूप में समझने की कोशिश की जाए कि वह राजनीतिक है, या वह किसी देश की सत्ता प्रतिष्ठान के भीतर अपनी अपनी ताकत को बढाने के लिए अंदरूनी लड़ाई का परिणाम है।

 जैसे कहा जाता है कि एक विचारधारा या संगठन या व्यक्ति अपने फायदे के लिए दंगे फसाद करवाता है, या करवाना जरूरी समझता है।

 ठीक उसी तरह से राजनीतिक नेतृत्व अपने देश के भीतर अंदरूनी फायदा लेने के लिए बाहर हमलों या हिंसा की घटनाओं में शरीक हो सकता है।

 यह घटनाओं की बारीकी से पड़ताल के बाद ही स्पष्ट किया जा सकता है कि उसके लिए यदि किसी देश को जिम्मेदार ठहराया जाता है, तो वह देश की कौन-सी शक्ति है।

बिहार के मुख्यमंत्री नीतीश कुमार ने पठानकोट की हिंसक वारदात के बाद संसदीय राजनीतिज्ञों की तरह प्रधानमंत्री नरेन्द्र मोदी की पाकिस्तान यात्रा पर कटाक्ष नहीं किया जबकि दोनों एक दूसरे के कट्टर विरोधी समझे जाते हैं।

 नीतीश ने नरेन्द्र मोदी की पाकिस्तान यात्रा को उचित बताया।

 यह प्रतिक्रिया पाकिस्तान और भारत के बीच रिश्ते को लेकर चल रहे विमर्श में जड़ता को तोड़ सकता है।

 दूसरी महत्त्वपूर्ण बात यह है कि यही संसदीय विपक्ष की वास्तविक प्रतिक्रिया कही जा सकती है।

 उन्होंने अपनी प्रतिक्रिया के साथ यह कहा कि जब-जब भारत और पाकिस्तान के बीच राजनीतिक स्तर पर बातचीत की कोशिश की जाएगी, तब-तब ऐसी कार्रवाई (हिंसक घटनाएं) होगी।

 उन्होंने सत्ता प्रतिष्ठान के अर्थ भी खोले और एक सत्ता प्रतिष्ठान के भीतर अंदरूनी संघर्ष को भी स्पष्ट किया।

 उन्होंने कहा कि प्रधानमंत्री नवाज शरीफ के अलावा वहां सत्ता प्रतिष्ठान के दूसरे हिस्से भी हैं।

, इसका अर्थ साफ तौर यह है कि पाकिस्तान में सेना, आईएसआई और मतदाताओं द्वारा चुने जाने वाले प्रतिनिधियों की सरकार के साथ संघर्ष की स्थिति रहती है।

 पाकिस्तान के बारे में यह माना जाता है कि खुफिया एजेंसी आईएसआई और सेना राजनीतिक पक्ष पर हावी रहते हैं।

 पाकिस्तान में यह संघर्ष स्पष्ट हो गया है, और कई देशों में यह अभी बहुत स्पष्ट रूप से नहीं दिखता है, लेकिन वहां भी सत्ता प्रतिष्ठान के अंदरूनी संघर्षो की वजह से ऐसी घटनाएं होती हैं।

 पाकिस्तान और भारत के बीच रिश्तों की बेहतरी को यहां का जनमानस नहीं रोकता है, बल्कि वह तहेदिल से चाहता है कि रिश्ते पड़ोसी जैसे हों, लेकिन सत्ता प्रतिष्ठान जनमानस में पाकिस्तान से जुड़े सोच विचार को बनाए रखना चाहता है।

नीतीश कुमार की प्रतिक्रिया का विस्तार केवल पाकिस्तान के साथ भारत के रिश्तों की ही कहानी को बेहद सहज और सुलभ तरीके से समझने में ही मदद करता है, साथ ही भारत के भीतर अंदरूनी राजनीति की भी कई परतों को खोलने में मदद कर सकता है।

 प्रतिक्रिया का विस्तार यह भी स्पष्ट कर सकता है कि भारत पाकिस्तान के साथ रिश्तों के लिए कोशिश और उस दौरान होने वाली घटनाएं कहीं अंदरूनी राजनीतिक लाभ के लिए तो नहीं हैं।

,  , सौजन्य :-राष्ट्रीय सहारा  ,20.01.2016, अनिल चमड़िया।

