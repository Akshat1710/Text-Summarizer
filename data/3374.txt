येदियुरप्पा के इस तरह बरी होने का दूरगामी असर होगा (दैनिक भास्कर)।

कर्नाटक के पूर्व मुख्यमंत्री और प्रदेश भाजपा अध्यक्ष बीएस येदियुरप्पा के चर्चित बेल्लारी खदान रिश्वत कांड में बरी होने का न सिर्फ उन्हें लाभ होगा बल्कि इसका दक्षिण भारत की राजनीति और देश के भ्रष्टाचार विरोधी आंदोलन पर गहरा असर पड़ेगा।

 सीबीआई अदालत के फैसले से दक्षिण भारत में भाजपा की पहली सरकार बनवाने वाले येदियुरप्पा फिर ताकत के साथ उभर सकते हैं।

संभव है कि येदियुरप्पा दक्षिण में फिर कांग्रेस की अकेली सरकार को 2018 के चुनाव में पराजित कर कांग्रेस मुक्त दक्षिण भारत बना डालें।

 लेकिन येदियुरप्पा का बरी होना बहुत सारे सवाल खड़े करता है, जिनमें से सबसे प्रमुख सवाल सीबीआई की भूमिका पर है।

 या तो सीबीआई ने जेएसडब्लू स्टील आफिसिएट को खदानें आवंटित करने के एवज में येदियुरप्पा के बेटों और दामाद को 40 करोड़ रिश्वत दिए जाने की कमजोर जांच की और वे छूट गए।

 या फिर कर्नाटक के तत्कालीन लोकायुक्त संतोष हेगड़े ने बेल्लारी खदानों के घोटाले की कमजोर व गलत जांच की।

 इस भ्रष्टाचार के छींटे बेल्लारी से चुनाव जीतने वाली सुषमा स्वराज पर भी पड़े थे और येदियुरप्पा के इस्तीफा देने और गिरफ्तार होने के बाद आखिर में लालकृष्ण आडवाणी और राजनाथ सिंह ने उन्हें पार्टी से निष्कासित ही कर दिया था।

 किंतु नरेंद्र मोदी से नज़दीकी के कारण वे पार्टी में लौटे और राज्य भाजपा अध्यक्ष भी बने।

 लिंगायत समुदाय के प्रभावशाली नेता येदियुरप्पा ने 2014 में अपना प्रभाव भी दिखाया और भाजपा को 17 सीटें मिलीं।

येदियुरप्पा की इन कामयाबियों के बावजूद यह नहीं भूलना चाहिए उनके भ्रष्टाचार से उठा यह मामला भ्रष्टाचार विरोध का राष्ट्रीय आंदोलन बना, जिसका नेतृत्व अन्ना हजारे ने किया था और जिसके भीतर से अरविंद केजरीवाल जैसे नेता और आप जैसी पार्टी निकली।

 उस समय संतोष हेगड़े भी भारत बनाम भ्रष्टाचार आंदोलन के हिस्से थे, लेकिन बाद में केजरीवाल की महत्वाकांक्षा के कारण किनारे हट गए थे।

 आज येदियुरप्पा के बरी होने का यही निष्कर्ष है कि 2010-11 में राष्ट्रीय स्तर पर उभरा भ्रष्टाचार विरोधी आंदोलन मोदी के नेतृत्व में भाजपा को सत्ता में बिठाकर समाप्त हो चुका है।

 उस पर अंकुश लगाने के लिए कोई संस्था नहीं बन पाई, न वह किसी की प्राथमिकता है।

 उससे भी ज्यादा विडंबना यह है कि सत्ता के साथ खड़े होने वाले उन आरोपों से बच कर निकलते जा रहे हैं।

, सौजन्य – दैनिक भास्कर।

