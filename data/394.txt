संपादकीय : राहुल की क्षमता पर उठते सवाल (नईदुनिया)।

जब कांग्रेस की वरिष्ठ नेता शीला दीक्षित ने राहुल गांधी के बारे में यह कहा कि ‘वे अभी परिपक्व नहीं, तो लाजिमी था कि भारतीय जनता पार्टी इस पर कटाक्ष करती।

 लिहाजा तुरंत भाजपा अध्यक्ष अमित शाह ने शीला दीक्षित की राय से सहमति जता दी।

 शीला दीक्षित को मौका महाराष्ट्र के नगर निकाय और जिला परिषद चुनावों में कांग्रेस की बुरी हार से मिला।

 उनके मन में इस बात की चुभन शायद होगी कि पहले उत्तर प्रदेश में उन्हें पार्टी की ओर से मुख्यमंत्री प्रत्याशी घोषित किया गया, मगर बाद में कांग्रेस उपाध्यक्ष राहुल गांधी ने समाजवादी पार्टी से समझौता कर लिया।

 इस तरह स्वत: अखिलेश यादव सपा-कांग्रेस गठजोड़ का चेहरा बन गए और शीला दीक्षित मैदान से बाहर हो गईं।

, बहरहाल, कांग्रेस के भविष्य के लिहाज से देखें तो शीला दीक्षित की राय या उससे अमित शाह की सहमति मुख्य मसला नहीं हैं।

 उसकी असली समस्या यह है कि राहुल गांधी के नेतृत्व में पार्टी फिर से उठ खड़ी होती नहीं दिखती।

 नरेंद्र मोदी सरकार के सत्ता में आने के पौने तीन साल बाद भी कांग्रेस की वापसी के कोई संकेत नहीं हैं।

 उल्टे वो देशभर में अपनी बची-खुची जमीन भी खो रही है।

 इसकी मिसाल हाल में ओडिशा के पंचायत चुनावों में देखने को मिली, जहां कांग्रेस को पीछे धकियाते हुए भाजपा बीजू जनता दल की मुख्य प्रतिद्वंद्वी के रूप में उभर आई।

 फिर कांग्रेस को महाराष्ट्र में करारा झटका लगा।

 वहां अधिकांश जगहों पर भाजपा और शिवसेना में मुख्य मुकाबला हुआ।

 गौरतलब है कि ये दोनों चुनाव नोटबंदी के बाद हुए।

 कांग्रेस ने नोटबंदी से लोगों को हुई मुश्किलों को बड़ा मुद्दा बनाने की कोशिश की थी।

 बेशक नोटबंदी ऐसा फैसला था, जिससे लगभग हर शख्स प्रभावित हुआ।

 इसके बावजूद जनादेश भाजपा के पक्ष में गया और कांग्रेस ने प्रमुख विपक्षी की हैसियत भी खो दी, तो यह सचमुच कांग्रेस के लिए गहरी चिंता का विषय है।

, इस संदर्भ में राहुल गांधी की नेतृत्व क्षमता पर सवाल उठने वाजिब हैं।

 चर्चा है कि जल्द ही उन्हें पार्टी अध्यक्ष बनाया जाएगा।

 ऐसे में उन नेताओं का फिक्रमंद होना लाजिमी है, जो पार्टी के संकटग्रस्त वर्तमान को देख रहे हैं।

 11 मार्च को आने वाले पांच विधानसभा चुनावों के नतीजे कांग्रेस के अनुकूल नहीं रहे, तो पार्टी का भविष्य और अंधकारमय हो जाएगा।

 फिलहाल कांग्रेस ने गांधी परिवार से खुद को इस तरह बांध रखा है कि वह नेता के लिए उससे आगे नहीं देख पाती।

 मगर अब जबकि उसके सामने अस्तित्व का प्रश्न खड़ा होता जा रहा है, तब नेताओं को राहुल गांधी की क्षमताओं, उनकी संभावनाओं और सीमाओं पर वस्तुपरक ढंग से विचार करना चाहिए।

 अत: कांग्रेस को दिल्ली की पूर्व मुख्यमंत्री की टिप्पणी को उनकी खीझ या अनुशासनहीनता के रूप में नहीं देखना चाहिए।

 पार्टी के हित में यही है कि वो इसे एक बुजुर्ग नेता की ईमानदार चिंता के रूप में ले।

 नेतृत्व के सवाल पर आत्म-मंथन के लिए ये टिप्पणी आरंभिक बिंदु हो सकती है।

, सौजन्य- नईदुनिया।

