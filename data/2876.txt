हुर्रियत का काला सच (दैनिक जागरण)।

पिछले कुछ वर्षो से भारतीय सुरक्षा एजेंसियां और शोध संस्थान समय-समय पर खाड़ी देशों और पाकिस्तान से कश्मीर में कट्टर इस्लामी विचारधारा के प्रचार-प्रसार के लिए भेजे जा रहे धन से उत्पन्न हो रहे खतरे के प्रति आगाह करते आ रहे हैं।

 इस पैसे का इस्तेमाल कश्मीरी युवाओं को धर्म आधारित अलगाववाद की ओर प्रेरित करने में किया जा रहा है।

 कश्मीर में आतंकवादी तो आए दिन मारे जाते हैं, पर विदेशों से जिहादी और अलगाववादी विचारधारा के प्रसार के लिए वित्तीय लेन-देन में लगे कितने हवाला एजेंट पकड़े जाते हैं।

 इस तंत्र के जरिये आतंकवाद को एक वैचारिक आंदोलन में परिवर्तित करने में लगे हुर्रियत के घटकों पर हमारी सरकारों ने लगाम क्यों नहीं लगाई।

 मार्च 1993 में हुर्रियत का गठन पाकिस्तान ने उस समय कराया था जब 1989 से 1992 तक कश्मीर में उसके छद्म युद्ध का पहला चरण अपेक्षाकृत सफलता नहीं दिला पाया था।

 ऐसे में पाकिस्तान के लिए यह जरूरी था कि कश्मीर को उबाल पर रखा जाए और कश्मीरी समाज को कट्टरता में ओतप्रोत रखा जाए ताकि आगे मौका मिलने पर बाजी मारी जा सके।

 माना जाता है कि हुर्रियत को उस समय अमेरिका में बेहद मजबूत पाकिस्तान लॉबी का भी समर्थन हासिल था।

 भारत में उस समय तैनात अमेरिकी राजनयिक रॉबिन रॉफेल ने हुर्रियत के गठन में अहम भूमिका निभाई थी।

 इसके अलावा हुर्रियत को शुरुआती दिनों में पाकिस्तान में अमेरिका के राजदूत रह चुके और ताकतवर अमेरिकी थिंक टैंक यूएस इंस्टीट्यूट फॉर पीस के तत्कालीन निदेशक राबर्ट ओकले ने भी काफी मदद की थी।

 यह वह दौर था जब कुछ ही वर्ष पहले अमेरिका पाकिस्तान और चीन ने अफगानिस्तान में जिहादी ताकतों को आगे कर सोवियत संघ को मात दी थी।

, हुर्रियत के जरिये उस समय अमेरिका एक तीर से दो निशाने साध रहा था।

 पहला, कश्मीर में अलगाववादी आंदोलन में सीधा दखल बनाए रखकर वह पाकिस्तान से अपने मतलब निकालना चाहता था और दूसरा, वह भारत के एक महाशक्ति के रूप में उभार को रोकना चाहता था।

 उस समय भारत की आर्थिक और सैन्य स्थिति भी अच्छी नहीं थी।

 कुछ अर्सा पहले ही हमें आर्थिक संकट के कारण सोना गिरवी रखना पड़ा था और आर्थिक सुधार लागू किए हमें बस दो वर्ष ही हुए थे।

 ऐसी स्थिति में नई दिल्ली ने हुर्रियत के प्रति बहुत ज्यादा सख्त कदम ना उठाते हुए इसके प्रति कभी नरम कभी गरम रुख अपनाया।

 हुर्रियत के नेताओं को तमाम सरकारी सुविधाएं और सुरक्षा मुहैया कराई गई और संभवत: खाड़ी देशों से आ रहे वहाबी पैसे के प्रवाह को नजरअंदाज किया।

 इसके पीछे आशय था हुर्रियत को एक सेफ्टी वॉल्व के तौर पर इस्तेमाल करना।

 मतलब जब भी हुर्रियत पाकिस्तान के इशारे पर कश्मीर में अलगाववाद की आग भड़काता तब उसका राजनीतिक और कूटनीतिक प्रबंधन कर लिया जाता।

 सतही तौर पर इस नीति में कुछ गलत भी नहीं था और उत्तर-पूर्व में अलगाववादी आंदोलनों के प्रबंधन में यह नीति कारगर भी साबित हुई थी।

 पर जहां उत्तर-पूर्व के अलगाववादियों ने नई दिल्ली की उदारता के बदले में मुख्यधारा में आना स्वीकार किया वहीं हुर्रियत इसके उलट अधिक कट्टरपंथी होता चला गया।

, हुर्रियत के प्रति सेफ्टी वॉल्व नीति की असफलता का कारण रहा इसकी मूल प्रकृति को समझने में हुई चूक।

 उदाहरण के लिए हुर्रियत का एक घटक अहल-ए-हदीस जम्मू-कश्मीर भी है।

 आइएसआइ ने अहल-ए-हदीस के मदरसों का इस्तेमाल पाकिस्तान और कश्मीर में आतंकवाद की फसल तैयार करने के लिए किया।

 कट्टरपंथी विचारधारा वाला अहल-ए-हदीस आंदोलन पाकिस्तान में लश्कर-ए-तैयबा का जनक माना जाता है।

 पिछले कुछ अर्से से जब हमारे सुरक्षाबल कश्मीर में आतंकियों से मुठभेड़ कर रहे होते हैं तो अक्सर गांव वालों की भीड़ उन पर पथराव करती है और भारत विरोधी नारेबाजी करती है।

 लश्कर के समर्थन में यह नारे दरअसल कश्मीर में अहल-ए-हदीस के बढ़ते प्रभाव को दर्शाते हैं।

 हुर्रियत का एक अन्य घटक महिला संगठन दुख्तरान-ए-मिल्लत है।

 यह कश्मीरी छात्रओं को बिना बुर्के के नजर आने पर तेजाब से जला देने की धमकी दे चुका है और इसकी प्रमुख आसिया अंद्राबी हाफिज सईद की सभा को फोन द्वारा संबोधित कर चुकी हैं।

 हुर्रियत के सबसे प्रभावशाली नेता सैयद अली शाह गिलानी उसी जमात-ए-इस्लामी आंदोलन के कश्मीर में अगुआ हैं जिसके नेताओं को हाल ही में बांग्लादेश ने 1971 में पाक फौज के साथ मिल कर लाखों बंगाली मुसलमानों और हिंदुओं की हत्या के आरोप में फांसी दी है।

 उड़ी आतंकी हमले के बाद गिलानी ने भारत को ही इसके लिए जिम्मेदार ठहराया और जवानों के बलिदान और पत्थरबाजों की मौतों की तुलना कर डाली।

 गिलानी ने कश्मीरी युवकों से सुरक्षा बलों की भर्ती परीक्षा से भी दूर रहने को कहा।

 हुर्रियत का पाकिस्तान में तैनात प्रतिनिधि हाल ही में हाफिज सईद और तालिबान के सरगना मौलाना समी उल हक के साथ भारत विरोधी मार्च में शामिल हुआ था।

 1996 में जब आतंक के रास्ते पर गए कश्मीरी युवाओं के एक बड़े तबके ने तत्कालीन गृह मंत्री एसबी चह्वाण से संपर्क कर मुख्यधारा में लौटने की कोशिश की तो हुर्रियत ने उनका घोर विरोध किया।

, स्पष्ट है कि हुर्रियत अलगाववाद का प्रबंधन करने में काम आने वाला सेफ्टी वॉल्व नहीं था और अगर कभी था भी तो अब तो बिल्कुल नहीं है।

 हुर्रियत आइएसआइ द्वारा कश्मीरी युवाओं के जिहादीकरण का एक विस्तृत प्रोजेक्ट है, जिसे अल्पकालिक संकटों से उबरने के चक्कर में फलने -फूलने देकर हम अपने लिए दीर्घकालिक संकट की नींव डाल रहे हैं।

 अगर जल्द ही इसके पर नहीं कतरे गए तो यकीन मानिए हाल ही में बीएसएफ की प्रवेश परीक्षा टॉप करके भारत की सेवा करने का संकल्प करने वाले नबील वानी जैसे युवा कश्मीर में नहीं मिलेंगे, क्योंकि हुर्रियत के घटक पूरी युवा पीढ़ी को लश्कर और हिजबुल के रंग में रंग डालेंगे।

 अमेरिका अर्सा पहले आइएसआइ एजेंट गुलाम नबी फई को गिरफ्तार करके अपनी बदली नीति का संकेत दे चुका है।

 अब जरूरी है कि हुर्रियत नेताओं पर भारत सरकार सख्त कार्रवाई कर कश्मीर को अंतरराष्ट्रीय जिहादी आतंकवाद की प्रयोगशाला बनने से बचाए।

लेखक :- दिव्य कुमार सोती(काउंसिल फॉर स्ट्रेटेजिक अफेयर्स से संबद्ध सामरिक विश्लेषक हैं)।

सौजन्य :- दैनिक जागरण, 29-09-2016।

