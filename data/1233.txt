संगम की तलाश में गंगा-यमुना (दैनिक जागरण)।

अपने देश की राजनीति में 50-60 की आयु के भी नेता आम तौर पर युवा चेहरों के तौर पर चित्रित किए जाते हैं।

 इस लिहाज से देखें तो 46 साल के राहुल गांधी और 44 के अखिलेश यादव युवा ही कहे जाएंगे।

 चंद दिनों पहले खबर थी कि अखिलेश और राहुल ‘यूपी के लड़के और बाहरी मोदी’ नारे के साथ चुनाव मैदान में उतरेंगे।

 किसी कारण इस नारे से परहेज किया गया।

 यह अच्छा ही हुआ, क्योंकि यह एक किस्म का विभाजनकारी नारा था।

 हालांकि पंजाब में केजरीवाल को बाहरी बताया जा रहा है, लेकिन उत्तर प्रदेश में मोदी को बाहरी बताने का कोई तुक नहीं।

 वैसे भी यदि मोदी को बाहरी बताया जाता तो सोनिया गांधी के विदेशी मूल का सवाल उठने का खतरा था।

 पता नहीं उक्त नारा किसके दिमाग की उपज था और उसे खारिज करने का फैसला किसने किया, लेकिन उसके स्थान पर नए नारे ‘यूपी को ये साथ पसंद है’ कितना पसंद किया गया, यह चुनाव परिणाम ही बताएंगे।

 कांग्र्रेस और एक जैसे दल नहीं हैं।

 अखिलेश और राहुल के बीच भी कोई साम्यता खोजना मुश्किल है।

 कोई साम्य बयान किया जा सकता है तो यही कि दोनों ने पहले अकेले दम चुनाव लड़ने का साहस दिखाया और फिर ऐन मौके पर एक-दूसरे का सहारा लेने को विवश हो गए।

 साझा प्रेस कांफ्रेंस के दौरान भले ही अखिलेश और राहुल एक जैसे दिख रहे हों, लेकिन इसकी अनदेखी नहीं की जा सकती कि जहां अखिलेश सपा के हानिकारक अतीत से एक बड़ी हद तक मुक्त हैं वहीं राहुल कांग्रेस के ऐसे ही अतीत से दबे हुए हैं।

 मनमोहन सिंह सरकार के घपले-घोटाले अभी तक बाहर आ रहे हैं।

 इन घपलों-घोटालों से संदिग्ध किस्म के उद्यमी मालामाल हुए, मगर तब राहुल चुपचाप देखते रहे।

 अब वह ‘सूट-बूट की सरकार’ का जुमला उछालने में लगे हुए हैं।

 दोनों नेताओं के बीच का अंतर ऐसे भी समझा जा सकता है कि जहां अखिलेश ने पिता की इच्छा न होते हुए भी पार्टी की बागडोर अपने हाथ ले ली वहीं राहुल मां की इच्छा होते हुए भी ऐसा नहीं कर पा रहे हैं।

 जब अखिलेश ने पार्टी की कमान अपने हाथ संभाली तो पूरी पार्टी उनके साथ खड़ी हो गई।

 इसके विपरीत जैसे ही यह पहल आगे बढ़ती है कि राहुल को अध्यक्ष पद पर आसीन हो जाना चाहिए वैसे ही कोई न कोई बड़ा नेता उन्हें नाकाम बताते हुए पार्टी छोड़कर चला जाता है।

 बीते दिनों यह काम एसएम कृष्णा ने उसी समय किया जब राहुल गांधी लखनऊ में अखिलेश यादव एक साथ साझा प्रेस कांफ्रेंस में थे।

 इस कांफ्रेंस में दोनों एक जैसे परिधान मेंं थे।

 सफेद कुर्ता और काली जैकेट में।

 शायद इसके जरिये यह संदेश देने की कोशिश की गई कि दोनों युवा नेता एक जैसे हैं, लेकिन ऐसा है नहीं।

 जहां अखिलेश नपे-तुले बयान देते हैं और विवादों से दूर रहते हैं वहीं राहुल रह-रहकर बेतुके बयान देते हैं और विवादों को निमंत्रित करते हैं।

 एक ऐसे ही निमंत्रण को निपटाने के लिए उन्हें भिवंडी की अदालत जाना पड़ा।

यह सही है कि कुछ मामलों में जनता की याददाश्त छोटी होती है, लेकिन इसमें संदेह है कि तीन-चार माह पहले राहुल गांधी की खाट सभाओं में शिरकत करने वाले लोग यह भूल गए होंगे कि वह किस तरह कह रहे थे कि साइकिल पंक्चर हो गई है और चल नहीं पा रही है।

 ‘27 साल-यूपी बेहाल’ नारा भी इतनी जल्दी नहीं भूला जा सकता और न ही शीला दीक्षित को किनारे किया जाना।

 सपा और कांग्रेस का गठबंधन कागजों पर भले मजबूत दिख रहा हो, लेकिन सपा ने कांग्रेस का साथ पकड़ कर अपनी कमजोरी ही प्रदर्शित की है।

 सपा में उठापटक के बाद अखिलेश एक मजबूत नेता के तौर पर इसीलिए उभरे, क्योंकि उन्होंने मुलायम सिंह के राजनीतिक तौर-तरीकों का विरोध करने का साहस दिखाया।

 मुख्तार अंसारी और अतीक अहमद जैसे बाहुबली नेताओं से मुक्त होने के बाद अखिलेश के नेतृत्व वाली सपा एक नए राजनीतिक दल के रूप में सामने आई और लोगों में यह भरोसा बढ़ा कि अब सपा में आपराधिक अतीत और छवि वाले नेताओं की दाल नहीं गलेगी।

 अखिलेश तब और मजबूत नजर आने लगे जब ‘चुनाव चिन्ह’ साइकिल भी उन्हें मिल गया और पार्टी में विभाजन का खतरा भी टल गया।

 मुलायम सिंह ने अपने उम्मीदवार न उतारने का फैसला करके अखिलेश की चिंताओं को भी दूर कर दिया।

 जब सब कुछ ठीक था तब अखिलेश ने कांग्रेस को गले लगाने का फैसला कर लिया।

 ऐसा करके उन्होंने यही संकेत दिया कि वह खुद को कमजोर पा रहे हैं और उन्हें सहारे की जरूरत है।

 यह चुनाव परिणाम बताएगा कि कांग्रेस का साथ पकड़कर सपा ने अपना राजनीतिक वजन बढ़ाया या फिर अपना बोझ बढ़ाया।

 जैसे यह पता नहीं दोनों दलों में गंगा यमुना कौन है वैसे ही यह भी कि उनका संगम होगा या नहीं।

यह समझ आता है कि कांग्रेस को उत्तर प्रदेश में सहारे की जरूरत थी, लेकिन अखिलेश को तो किसी अन्य दल के सहारे के बजाय सिर्फ यह दिखाने की जरूरत थी कि वह अपने बलबूते फिर से सत्ता में आ सकते हैं।

 उनके लिए ऐसा करना कहीं आसान होता, क्योंकि एक तो उनके ऊपर कहीं कोई दाग नहीं था और दूसरे विकास के उनके दावे की काट करना मुश्किल था।

 पिछले पांच साल में उनके शासन पर जो भी दाग लगे वे सब मुलायम सिंह, शिवपाल सिंह, आजम खान आदि के खाते में गए।

 अब स्थिति यह है कि उनके लिए लोगों को यह समझाना कठिन होगा कि उन्होंने कांग्रेस का साथ क्यों पसंद किया-और वह भी उस कांग्रेस को जिसे अपने बलबूते 20-30 सीटें मिलना भी मुश्किल था।

 कांग्रेस ने उस दिन ही सब कुछ गंवा दिया था जिस दिन शीला दीक्षित को किनारे कर सपा से गठबंधन का इरादा जाहिर कर दिया था।

 इसी तरह अखिलेश ने उस दिन खुद को कमजोर प्रदर्शित किया जिस दिन कांग्रेस से समझौते की इच्छा जाहिर कर दी।

 जैसे मायावती ने मुख्तार अंसारी से तालमेल कर गलती की वैसे ही शायद अखिलेश ने राहुल को सहारा देकर।

 यह अखिलेश के हित में होगा कि राहुल गांधी उनके संग कम से कम चुनाव प्रचार करें।

 वह कब कैसा बचकाना बयान दे दें, इसका कोई ठिकाना नहीं।

 साझा संवाददाता सम्मेलन में ही वह पता नहीं क्यों मायावती की तारीफ के पुल बांधते नजर आए।

 समझना कठिन है कि इसकी क्या जरूरत थी।

 लेखक राजीव सचान, दैनिक जागरण के एसोसिएट एडीटर हैं , सौजन्य- दैनिक जागरण।

