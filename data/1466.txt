नैरोबी में भारत की चुनौतियां (हिंदुस्तान  )।

बिहार विधानसभा चुनाव के बाद संसद के शीतकालीन सत्र में महत्वपूर्ण विधेयकों पर बहस और भीषण बाढ़ से त्रस्त चेन्नई की दर्दनाक घटनाएं समाचार पत्रों की सुर्खियां बनी रहीं।

 लेकिन इन तमाम खबरों के बीच नैरोबी में होने जा रही विश्व व्यापार संगठन (डब्ल्यूटीओ) की दसवीं मंत्री स्तरीय बैठक सुर्खियों से नदारद रहीं।

, अगले हफ्ते केन्या की राजधानी में आयोजित इस बैठक से भारत के साथ-साथ तमाम विकासशील देशों की आस लगी है।

 भारत के संदर्भ में इसका महत्व इसलिए ज्यादा है, क्योंकि इस बैठक के फैसलों से हमारे देश की लगभग 70 फीसदी जनसंख्या का सीधा सरोकार है।

 डब्ल्यूटीओ की मंत्री स्तरीय बैठकों के इतिहास में ऐसा पहली बार देखने को मिल रहा है कि चार दिवसीय बैठक का कोई स्पष्ट एजेंडा तय नहीं हो पाया है।

 लेकिन अब तक जो चीजें स्पष्ट हैं, उनमें मौजूदा कृषि व्यवस्था पर चर्चा, किसानों को दी जाने वाली सब्सिडी का प्रावधान, सार्वजनिक वितरण प्रणाली में कटौती और पश्चिमी देशों द्वारा प्रभावित मुद्दों का इसमें शामिल होना तय है।

, दरअसल, अमेरिका और यूरोपीय संघ के विकसित राष्ट्रों का डब्ल्यूटीओ पर दबाव है कि वह विकासशील राष्ट्रों द्वारा किसानों को दी जाने वाली सब्सिडी की रकम, जो कि पहले ही कम है, समाप्त कराए।

 हालांकि इन मुद्दों पर भारत सरकार के अब तक के कदम ठोस और सही दिशा में रहे हैं, लेकिन विश्व व्यापार संगठन के सवार्ेच्च स्तर से किसान विरोधी संकेत निश्चित रूप से भयभीत करने वाले हैं।

 ब्राजील के तीसरी दुनिया के मुल्कों से अलग होने से भारत अकेला पड़ गया है, जो चिंता का विषय भी है।

 डब्ल्यूटीओ के महानिदेशक जनरल रोबर्टों अजवेडो ने अमेरिका व अन्य यूरोपीय देशों के पक्ष में खुलकर कहा है कि भारतीय किसानों को मिल रहा न्यूनतम समर्थन मूल्य, यानी मिनिमम सपोर्ट प्राइस बंद किया जाना चाहिए।

, उन्होंने किसानों को खाद, बीज, कीटनाशक तथा सिंचाई के लिए मिल रही सब्सिडी जैसी सुविधाओं में कटौती की भी वकालत की है।

 चेतावनी के स्वर में उन्होंने संकेत किया है कि विकसित देशों की शर्तें नहीं मानी गईं, तो अविकसित राष्ट्रों के खाते से अच्छे दिनों का इतिश्री हो जाएगी।

 डब्ल्यूटीओ के शीर्ष नेतृत्व की ऐसी धमकियां निश्चित रूप से चिंतनीय व निंदनीय हैं।

 यह पहली बार नहीं है कि कृषि को लेकर इनका रवैया अविकसित राष्ट्रों के हितों के उलट है, लेकिन जिस तरह से डब्ल्यूटीओ के महानिदेशक ने खुली धमकी दी है, वह विश्व समुदाय को शर्मसार करने जैसी बात है।

, पिछले 20 वर्षों के इतिहास में विश्व व्यापार संगठन के कृषि संबंधित समझौतों ‘एग्रीमेंट ऑन एग्रीकल्चर’ का विकसित देशों द्वारा अपने हित में इस्तेमाल किया गया है, जिसका बहुत ही प्रतिकूल असर अविकसित देशों के किसानों और मजदूरों पर पड़ा है।

 वर्ष 2001 में संपन्न हुए दोहा डेवलपमेंट एजेंडा के तहत वर्ष 2013 तक निर्यात पर दी जाने वाली सब्सिडी यानी ‘एक्सपोर्ट सब्सिडी’ तथा अन्य सहयोग समाप्त करने जैसे विषय पर सहमति थोपी गई थी।

 इस संदर्भ में विकासशील देशों द्वारा विरोधाभासी प्रस्तावों पर आज तक सुनवाई नहीं हो पाई है।

 वर्ष 2013 में बाली में हुई बैठक के दौरान भी विकासशील देशों द्वारा प्रस्तावित खाद्य संरक्षण के प्रस्ताव को नकार दिया गया।

 ऐसे में, यही लगता है कि डब्ल्यूटीओ के प्रस्ताव व फैसले सिर्फ विकसित देशों द्वारा प्रभावित होने लगे हैं।

, यह हैरानी की बात है कि अमेरिका व अन्य विकसित राष्ट्र औद्योगिक रूप से संपन्न होने के बावजूद अपने देश के किसानों को भारी कृषि सब्सिडी मुहैया कराते हैं, लेकिन भारत जैसे विकासशील देश के लिए, जो मूलत: एक कृषि प्रधान देश है, किसान-मजदूर विरोधी कानून बनाने का दबाव डाल रहे हैं।

 आंकड़े दर्शाते हैं कि विकसित देशों द्वारा अपने यहां किसानों को दी जाने वाली कृषि सब्सिडी में इजाफा किया गया है।

 साल 1996 में यह आंकड़ा 350 अरब डॉलर था, जो साल 2011 में 406 अरब डॉलर तक बढ़ गया।

 कपास के निर्यात पर अमेरिका द्वारा भारी सब्सिडी दिए जाने का बुरा असर अफ्रीकी और एशियाई कपास उत्पादक देशों पर पड़ा है।

 इस कारण वश करोड़़ों लोगों का जीवन-यापन भी बुरी तरह प्रभावित हुआ है, परंतु ग्लोबल लीडर कहलाने वाले अमेरिका ने कभी कपास के निर्यात पर सब्सिडी कम करने तक की जरूरत नहीं समझी।

, नैरोबी मंत्री स्तरीय बैठक में भारत पर खास रूप से दबाव बनाए जाने की आशंका है।

 खाद्य सुरक्षा के मसौदे पर भारत स्थायी पब्लिक स्टॉक होल्डिंग के पक्ष में है, जो देश व किसानों के हित में है, परंतु डब्ल्यूटीओ द्वारा प्रस्तावित ड्राफ्ट में इसकी चर्चा तक नहीं की गई है।

 भारत दोहा में हुई बैठक की शर्तें जारी रखने के पक्ष में है।

 इसके अलावा बैठक के प्रस्तावित ड्राफ्ट में कुछ ऐसे भी मुद्दे शामिल किए गए हैं, जो डब्ल्यूटीओ से जुड़े हुए नहीं हैं।

 डब्ल्यूटीओ के समक्ष भारत का शिक्षा क्षेत्र भी प्रस्तावित है, जिस पर चर्चा होनी है।

 यदि सदस्य देशों द्वारा प्रस्ताव मान लिया गया, तो सदस्य देशों के लिए भारत के शिक्षा जगत के दरवाजे खुल जाएंगे, जो कृषि की ही तरह भविष्य में शिक्षा के अधिकार को भी चुनौती दे सकते हैं।

, भारत के किसानों की हालत पहले से ही बदतर है।

 फसल नष्ट होने पर आत्महत्याओं की संख्या इसका बड़ा सुबूत है।

 आधा से ज्यादा परिवार दिहाड़ी मजदूरी पर आश्रित हैं, 75 फीसदी परिवारों की मासिक आय 5,000 रुपये से कम है।

 ऐसे में, उन्हें सब्सिडी रूपी अठन्नी-चवन्नी की जो भी सहायता अभी मिलती है, उसे बंद कर दिया जाना किसानों को जीते-जी मार डालने जैसा कदम होगा।

 इसके अलावा न्यूनतम समर्थन मूल्य को, जिसकी दर पहले से ही काफी कम है, और कम करना, किसानों के साथ न सिर्फ अन्याय होगा, बल्कि उन्हें खेती-किसानी छोड़ने के लिए बाध्य करने जैसा होगा।

 इसी तरह, सार्वजनिक वितरण प्रणाली की रक्षा भी भारत के लिए किसी चुनौती से कम नहीं है।

, भुखमरी और कुपोषण देश के बड़े शत्रुओं में शामिल हैं।

 देश के लगभग 80 फीसदी बच्चे और 58 फीसदी गर्भवती महिलाएं एनीमिया से ग्रस्त हैं।

 कुपोषण के मामले में हमारे देश की स्थिति कई अफ्रीकी देशों से भी ज्यादा खराब है।

 ऐसे में, सार्वजनिक वितरण प्रणाली के जरिए न सिर्फ किसानों को सब्सिडी मिल पाती है, बल्कि करोड़ों नागरिकों का जीवन-यापन भी सुनिश्चित हो पाता है।

, देश की आर्थिक-सामाजिक संचरना को समझते हुए नैरोबी में भारत का प्रत्येक कदम अहम होगा।

 एक तरफ, भारत के सामने अपने किसानों के हितों की रक्षा का सवाल है, तो दूसरी तरफ दुनिया को संतुष्ट करने का।

 ऐसे में, भारत को अपना पक्ष मजबूती से रखते हुए न सिर्फ पुराने मसौदों पर कायम रहना होगा, बल्कि सुधार लाने की भी कोशिश करनी होगी।

 वर्ल्ड बैंक में अपनी रैंकिंग बढ़ाने और अत्यधिक निवेश लाने की योजना में भारत सरकार द्वारा डब्ल्यूटीओ के ‘ट्रेड फैसिलिटेशन एग्रीमेंट’ की पुष्टि देश के महत्वपूर्ण पक्ष को कमजोर कर सकती है।

,  , सौजन्य :-हिंदुस्तान   ,9.12.2015,के सी त्यागी (सदस्य राज्यसभा )।

