सच का सामना (पत्रिका)।

आप से ज्यादा कौन जानता है कि दुनिया का सबसे मुश्किल काम है- ‘सच का सामना’ करना।

 अच्छे-अच्छे सूरमाओं के छक्के छूट जाते हैं।

 कुछ बरस पहले ‘टीवी’ पर एक शो आता था, उसका भी यही नाम था- ‘सच का सामना’।

 उसमें भाग लेने वालों से जो प्रश्न किये जाते वे इतने सामान्य और सरल थे कि पूछो मत।

 परन्तु उनका जवाब देने में पसीने छूट जाते थे।

जैसे हम आप से सार्वजनिक रूप से पूछे कि क्या आपने अपने जीवन में कभी चोरी की है।

 या कभी अपनी पत्नी से बेवफाई की है।

 व्यक्तिगत रूप से आप इन सवालों के उत्तर दे देंगे लेकिन कल्पना कीजिए कि सामने आपके बच्चे और श्रीमतीजी बैठी हैं तो क्या आप सच कह पाएंगे।

आपकी आप जाने लेकिन हम तो झूठ ही बोलेंगे।

 चलिए हमारी तो इस देश-समाज में औकात ही क्या है लेकिन हैरत तो तब होती है कि देश के परमपदों पर बैठे पवित्र लोग, लोगों के भविष्य को संवारने के वायदे करने वाले नेता और देश के सर्वाधिक महत्वपूर्ण संस्थानों के नियंता तक सच का सामना करने से ऐसे ही घबरा रहे हैं जैसे कोई आदमी अचानक अपने सामने फन उठाये सर्प को देख ले।

 नोटबंदी से अर्थव्यवस्था का भारी नुकसान हुआ है, ‘देश अचानक दस बरस पीछे चला गया’ इस सच से हमारे भाग्यविधाता मुंह चुरा रहे हैं।

 ‘अब मेरा युग समाप्त हो गया’- इस सच से मुलायम सिंह जैसे नेता कतरा कर निकल रहे हैं।

 नोटबंदी से रिजर्व बैंक और देश की बैंकिंग व्यवस्था की साख पर गहरा बट्टा लगा है।

इस सच का सामना रिजर्व बैंक के गवर्नर कर ही नहीं पा रहे।

 यूपी में समाजवादी-कांग्रेस का गठबंधन अवसरवादी राजनीति का उदाहरण है इस तथ्य से दोनों युवा नेता कतरा रहे हैं।

 दरअसल अब हमारे समाज में सच कहने, सच बोलने और सच सुनने की ताकत स्खलित हो चुकी है।

 हम तो कहते हैं- अरे गला फाड़ कर भाषण देने वालो,ं सच का सामना करना तो सीखो।

, सौजन्य- पत्रिका।

