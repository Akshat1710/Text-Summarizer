टाटा समूह की जंग के बहाने आर्थिक नैतिकता पर बहस (दैनिक भास्कर)।

अगर प्रधानमंत्री नरेंद्र मोदी के नोटबंदी अभियान के बहाने देश काले और सफेद धन की नैतिकता पर बहस कर रहा है तो रतन टाटा और सायरस मिस्त्री की जंग के बहाने कॉर्पोरेट जगत के भीतर प्रबंधकीय मूल्यों की अपनी बहस छिड़ी है।

 जहां रतन टाटा साइरस मिस्त्री को घातक बताते हुए उन्हें टाटा समूह की हर कंपनी के प्रमुख पदों से हटाने का अभियान चला रहे हैं, वहीं मिस्त्री शेयरधारकों से कंपनी के मूल्यों और परम्पराओं को बचाने की गुहार लगाते हुए अपने पक्ष में मतदान करने की अपील कर रहे हैं।

जाहिर है सायरस मिस्त्री की स्थिति लगातार कमजोर हुई है और वे रतन टाटा के आक्रामक अभियान के आगे टिक नहीं पा रहे हैं।

 शायद यह भी एक वजह है कि वे कार्यकुशलता और दक्षता के आधार पर शेयरधारकों से उन्हें वोट देने की असफल मांग कर रहे हैं।

 इसके विपरीत रतन टाटा का कहना है कि एक तो सायरस ने चेयरमैन बनने के लिए गलत सूचनाएं दीं और दूसरी तरफ टाटा समूह की परम्परा के विपरीत विधानसभा चुनाव में भी चंदा देने की तैयारी कर ली, जबकि टाटा समूह की परम्परा सिर्फ लोकसभा चुनाव में चंदा देने की रही है।

 सायरस का कहना था कि चूंकि उड़ीसा में टाटा स्टील के हित ज्यादा हैं, इसलिए उसे असेम्बली चुनाव में चंदा देना चाहिए।

 रतन और सायरस के बीच सेना के उपकरणों के 60,000 करोड़ के सौदे और यूएस पिज्ज़ा के साथ व्यापारिक समझौते को लेकर भी विवाद था।

 वह भी दोनों के रास्ते अलग होने की वजह है, लेकिन इस कॉर्पोपोरेट विवाद में एक और मुद्‌दा ध्यान देने लायक है जो टाटा स्टील के इंडिपेंडेंट निदेशक नुस्ली वाडिया की ओर से उठाया जा रहा है।

नुस्ली वाडिया ने इस विवाद को देशी बनाम विदेशी विवाद बनाकर टाटा घराने के पारम्परिक मूल्यों का सवाल उठा दिया है।

 उनका कहना है कि अगर जेआरडी टाटा ब्रिटिश स्टील से लड़े थे तो रतन टाटा ब्रिटिश स्टील के लिए भारतीय स्टील को तबाह कर रहे हैं।

 उनका निशाना कोरस स्टील पर है, जिसमें 25,000 करोड़ के निवेश के बावजूद उससे लाभ नहीं मिल पा रहा है।

 दरअसल देश की आर्थिक नैतिकता और पारदर्शिता की बहस तब तक पूरी नहीं होती जब तक सरकारी और निजी तंत्र के बाहरी क्रियाकलापों और आंतरिक पैतरों को उसमें शामिल न किया जाए।

 मोदी नोटबंदी की बहस के साथ टाटा समूह के भीतर चलने वाली इस लड़ाई पर भी बहस होनी चाहिए।

, सौजन्य – दैनिक भास्कर।

