ईवीएम से मिली प्रतिष्ठा को ठेस न पहुंचाएं (दैनिक भास्कर)।

डॉ. मनोहर सिंह गिल।

वर्ष 1997 की शुरुआत में जब मैं मुख्य चुनाव आयुक्त था तो नियंत्रक एवं महालेखा परीक्षक (सीएजी) ने इलेक्ट्रॉनिक वोटिंग मशीन (ईवीएम) की आलोचना की।

 1977 के करीब भारत सरकार ने इलेक्ट्रॉनिक्स कॉर्पोरेशन ऑफ इंडिया लिमिटेड को ईवीएम विकिसत करने को कहा था।

 बाद में भारत इलेक्ट्रॉनिक्स लिमिटेड को भी इसमें शामिल किया गया।

 भारतीय डिज़ाइन पर करीब 75 करोड़ रुपए की मशीनें बनाई गईं।

 1982 में उन्हें केरल के 50 मतदान केंद्रों पर आजमाया गया।

 इसमें कुछ कानूनी चुनौतियां सामने आईं और मशीन को आगे इस्तेमाल करने के प्रयास छोड़ दिए गए।

 लगता है कि तब राजनीतिक दल और आयोग इस महान विचार को आगे बढ़ाने के प्रति उत्सुक नहीं थे।

, सीएजी ने 1997 में पैसा बर्बाद करने के लिए चुनाव आयोग की आलोचना की।

 मैं यह आलोचना सुनने को तैयार नहीं था।

 हमने समस्या का परीक्षण किया और ईवीएम का उपयोग राजस्थान, मध्यप्रदेश और दिल्ली के चुने हुए चुनाव क्षेत्रों में किया।

 मैं व्यक्तिगत रूप से जयपुर गया, जहां हमने मशीन को बाजार के चौक पर रखा और खरीददारी करके आ रहीं गृहिणियों से आजमाकर देखने को कहा।

 उन सबने मुझे कहा कि वे उन्हें पसंद हैं।

 मध्यप्रदेश के एक मंत्री ने मुझे फोन किया और कहा कि हमें इन मशीनों का इस्तेमाल गांवों में नहीं करना चाहिए, क्योंकि अनपढ़ लोग उनका इस्तेमाल नहीं कर पाएंगे।

 मैंने उन्हें कहा कि यह मशीन पढ़े-लिखे और अनपढ़ दोनों के अनुकूल और तटस्थ है।

 वैसे भी कागज के मतपत्रों में भी नाम, पार्टी का चुनाव चिह्न और मार्क लगाने के लिए चौखाना बना होता था।

 मशीन में भी वही बात है, फर्क यह है कि मुहर लगाने की बजाय बटन दबाना है।

 हमने नवंबर 1997 के ऐतिहासिक चुनावों में इन तीन राज्यों में ईवीएम का उपयोग किया।

 फिर मैंने राज्यों के स्तर पर ईवीएम को आगे बढ़ाया।

 हर कहीं लोग बहुत खुश थे।

, मुझे दिल्ली चुनाव याद हैं।

 साहिब सिंह वर्मा मुख्यमंत्री थे।

 भाजपा बुरी तरह पराजित हुई और पहली बार शीला दीक्षित सत्ता में आईं लेकिन, भाजपा ने एक भी मतदान केंद्र के नतीजे पर आपत्ति नहीं उठाई।

 यह निष्पक्षता की कसौटी थी।

 राजनीतिक दलों को इस अनूठी मशीन की निष्पक्षता दिखाई देने लगी थी।

 मतपेटियां चुराने या लूटने, उनमें स्याही उड़ेलने, डाले गए मत खराब किए जाने जैसी समस्याएं नहीं थीं।

 तेजी से गणना और दोपहर तक नतीजे।

 मैंने देखा कि ईवीएम ने भारतीय चुनाव प्रक्रिया के सारे झगड़े और तनाव खत्म कर दिए थे।

 यह नई टेक्नोलॉजी का चमत्कार था।

 मैंने युवा कलेक्टर के रूप में कागजी मतपत्रों से होने वाले चुनाव कराए थे।

 कोई नतीजे मानता ही नहीं था।

 मतगणना कई-कई दिनों तक चलती रहती थी।

मेरे पूर्ववर्ती टीएन शेषन ने मतों की मिक्सिंग, उन्हें फिर बंडल बनाने और फिर गणना में एक हफ्ता लगा दिया था।

 उन दिनों मुझे कितनी शिकायतें सुननी पड़ीं, मैं ही जानता हूं।

 जल्दी ही पूरे-पूरे राज्य में और फिर मतदान के एक ही दिन में कई राज्यों में ईवीएम का इस्तेमाल किया।

 हारने वालों की ओर से संदेह जताना और चुनौती देना स्वाभाविक है।

 ईवीएम लाने के पहले मैंने मान्यता प्राप्त सभी 52 राजनीतिक दलों के साथ बैठक की और उनके सुझाव व विचार स्वीकार किए।

 कुछ प्रमुख नेता अपने चुनाव क्षेत्रों में ये मशीनें चाहते थे और मैंने इसे खुशी से स्वीकार किया।

 जब वे हार गए तो शिकायत करने लगे।

 शिकायतें दो तरह की थीं।

 पहली तो यह कि टेक्नोलॉजी के साथ छेड़छाड़ की जा सकती है।

 मैंने पराजित उम्मीदवारों को आमंत्रित किया, ईसीआईएल और बीईएल के एमडी और इंजीनियरों को बुलाया ताकि संदेह दूर किए जा सके।

, दूसरी कानूनी चुनौती थी।

 दिवंगत जे.जयललिता ने चुनाव आयोग को मद्रास हाईकोर्ट की चीफ जस्टिस की बेंच के सामने चुनौती दी।

 लंबी और पूर्ण सुनवाई के बाद यह चुनौती खारिज कर दी गई।

 कुछ दिनों बाद मुलाकात होने पर उन्होंने मुझसे पूछा कि ईवीएम को चुनौती दिए जाने से क्या मैं नाराज हूं।

 मैंने कहा नहीं, क्योंकि यदि चुनाव आयोग देश को लेक्चर झाड़ सकता है तो नागरिकों को भी अधिकार है कि वे हमें चुनौती दें।

 बाद के वर्षों में कर्नाटक, दिल्ली और केरल हाईकोर्ट में चुनौतियां दी गईं।

 सारी जगहों पर ईवीएम के खिलाफ दलीलें खारीज कर दी गईं।

 अदालतों ने काफी आगे जाकर यह सुनिश्चित किया कि भारतीय मतदाता के साथ ईवीएम से धोखा न हो।

 धीरे-धीरे यह व्यवस्था जम गई और दुनिया की ईर्ष्या का केंद्र बनी।

 जब मैं मुख्य चुनाव आयुक्त था तो मुझे कनाडा की मशीन यह सोचकर दिखाई गई कि मैं उसे खरीद लूंगा।

 मैंने उन्हें कहा कि आपकी मशीन बहुत महंगी है और आपके नागरिकों के लिए भी बहुत जटिल है।

 हमारी मशीनें सस्ती, इस्तेमाल में आसान और एकदम ठोस हैं।

 उन्हें आसानी से नुकसान नहीं पहुंचाया जा सकता।

 इसका पूरा श्रेय ईसीआईएल अौर बीईएल को है।

 इन मशीनों ने कभी धोखा नहीं दिया और पूरी दुनिया यह जानती है।

 इतना ही नहीं पूरी दुनिया इस उपलब्धि के लिए भारत की सराहना करती है।

 इसे ठेस मत पहुंचाइए।

, नवंबर 1997 में ईवीएम के पहले इस्तेमाल के बाद बीस साल गुजर चुके हैं।

 हमने प्रदेशों के असंख्य चुनाव और कई संसदीय चुनाव कराए हैं।

 सारे ही दल जीते-हारे हैं और हार के बाद शिकायत करने की आदत खत्म क्या हो गई लगभग गायब ही हो गई थी, जब तक कि मौजूदा विवाद खड़ा न हो गया।

 अगस्त 2009 में चुनाव आयोग ने एक बार फिर सभी को मशीन की खामियां, यदि कोई हों तो, बताने के लिए आमंत्रित किया।

 कोई भी यह ‘स्वयंवर’ जीत नहीं सका।

, मैंने देखा कि मौजूदा चुनौती उन लोगों से मिल रही है, जिन्हें उत्तर प्रदेश में भारी पराजय मिली है।

 कुछ अन्य जिन्हें शहरी निकायों के चुनाव में पराजय की आशंका है वे ‘पेशबंदी’ कर रहे हैं।

 मैं सोचता हूं कि चुनाव प्रणाली में उल्लेखनीय राष्ट्रीय सुधार पर सतही रूप से आरोप लगाना ठीक नहीं है।

 हालांकि, हम लोकतांत्रिक देश हैं और कानूनी या तकनीकी रूप से कोई सवाल उठाया जाता है तो चुनाव आयोग को जवाब देना चाहिए।

 मुझे भरोसा है कि चुनाव अायोग किसी भी चुनौती का जवाब देकर खुश ही होगा ताकि यदि कोई संदेह पैदा हुए हों तो उन्हें दूर किया जा सके।

 यदि कोई भी विश्वसनीय तकनीकी सवाल उठाए तो उनका भी चुनाव आयोग खुशी से परीक्षण करेगा।

 आयोग की हमेशा से यही नीति व कामकाज का तरीका रहा है।

(लेखक के अपने विचार हैं)।

डॉ. मनोहर सिंह गिल।

पूर्व मुख्य चुनाव आयुक्त।

एवं पूर्व केंद्रीय मंत्री, सौजन्य- दैनिक भास्कर।

