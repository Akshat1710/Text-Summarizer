जल्लीकट्टू पर जिद (नवभारत टाइम्स)।

तमिलनाडु में जल्लीकट्टू से प्रतिबंध हटाने की मांग ने तूल पकड़ लिया है।

 अब यह महज एक परंपरा के पक्ष में खड़े होने का मामला न रहकर तमिल स्वाभिमान का मुद्दा बन गया है।

 यही वजह है कि तमिलनाडु से जुड़ी फिल्म और खेल की तमाम बड़ी हस्तियां बढ़-चढ़कर जल्लीकट्टू के पक्ष में खड़ी दिखना चाहती हैं।

 सरकार और विपक्ष, दोनों में ज्यादा बड़ा जल्लीकट्टू समर्थक दिखने की होड़ लग गई है।

 इस पर तार्किक ढंग से सोचने की कोई जगह नहीं बची है।

 बीच का रास्ता निकालने के बारे में कोई नहीं सोच रहा।

 राज्य सरकार ने शुक्रवार को ऐलान किया कि इस बारे में एक-दो दिन में अध्यादेश लाया जाएगा।

 केंद्र सरकार ने भी सुप्रीम कोर्ट में एक अर्जी दाखिल कर इस पर एक हफ्ते तक फैसला नहीं देने का अनुरोध किया है।

, गौरतलब है कि जल्लीकट्टू को पशुओं के खिलाफ क्रूरता मानते हुए सुप्रीम कोर्ट ने साल 2014 में इस पर प्रतिबंध लगा दिया था।

 तमिलनाडु सरकार के आग्रह पर पिछले साल मोदी सरकार ने अध्यादेश जारी कर इस पारंपरिक खेल को इजाजत दे दी थी, लेकिन सरकार के इस अध्यादेश को फिर सुप्रीम कोर्ट में चुनौती दी गई और उस पर अभी कोर्ट का फैसला आना बाकी है।

 जल्लीकट्टू भड़के हुए सांड़ों पर काबू पाने का पारंपरिक खेल है।

 यह पोंगल (मकर संक्रांति) के अवसर पर पिछले चार सौ सालों से खेला जा रहा है।

, इसे वीरता के प्रदर्शन का खेल माना जाता है।

 सांड़ों को शराब पिलाने के अलावा उनके साथ कई दूसरी ज्यादतियां भी की जाती हैं, ताकि वे ज्यादा से ज्यादा आक्रामक हो जाएं।

 इस खतरनाक खेल में पिछले बीस वर्षों में दो सौ लोगों ने अपनी जान गंवाई है।

 इसलिए पशु अधिकार संगठन इसका विरोध करते रहे हैं।

 लेकिन जल्लीकट्टू के समर्थकों का तर्क है कि यह खेल पशुओं के साथ उनके लगाव का प्रतीक है।

 अगर ऐसा है, तो फिर सांड़ों को इतनी तकलीफ क्यों दी जाती है।

 जिस दौर में जलीकट्टू जैसी प्रथाओं का चलन शुरू हुआ होगा, उस समय हमारे जीवन मूल्य कुछ और थे।

 तब से लेकर अब तक हमारे रहन-सहन के तौर-तरीके और सोच में काफी तब्दीली आई है।

, इस बीच हमारी संस्कृति में न जाने कितने नए तत्व शामिल हो गए हैं।

 समाज ने ऐसी कई परंपराओं को तिलांजलि दे दी, जो आधुनिक दौर से मेल नहीं खाती हैं।

 इस परंपरा को अगर पूरी तरह छोड़ना नहीं है तो इसमें कुछ सुधार जरूर किए जाने चाहिए।

 बछड़ों से प्रेम उन्हें यातना देकर क्यों जताया जाना चाहिए।

 बेहतर होगा कि खेल से पहले डॉक्टरी जांच के जरिये यह सुनिश्चित किया जाए कि सांड़ों को भड़काने के लिए उनके शरीर में मिर्चें ठूंसने जैसे कुकृत्य नहीं किए गए है।

 एक परंपरा को बचाए रखने के लिए अपने वर्तमान जीवन को अस्त-व्यस्त करने में कोई बुद्धिमानी नहीं है।

सौजन्य- नवभारत टाइम्स।

