पहाड़ में अपराध (दैनिक जागरण)।

आदर्श समाज वही है, जिसमें लोग बिना भय के रह सकें, जिसमें अपराध न हो।

 माना कि मौजूदा परिवेश में अपराध से मुक्त आदर्श समाज की कल्पना को साकार करना संभव नहीं है, लेकिन हाथ पर हाथ धर कर भी बैठा नहीं जा सकता, कुछ कदम तो बढ़ाए ही जा सकते हैं।

 बेहतर समाज बनाने की कोशिश से मुमकिन है कि अपराध की संख्या घटे व लोग बिना भय के रह सकें।

 अपराध की दृष्टि से देश के कई राज्यों के मुकाबले शांत माने जाने वाले पहाड़ी प्रदेश हिमाचल में आपराधिक घटनाएं बढ़ना चिंताजनक है।

 ठियोग में सिरफिरा व्यक्ति नवविवाहिता व उसके माता-पिता पर 12 राउंड फायर फरार हो गया।

मंडी जिले के धर्मपुर में आश्रम में रह रहे बाबा की पिटाई कर 70 हजार रुपये लूट लिए गए।

 ऊना में दूसरे राज्य का व्यक्ति बेटी से दुष्कर्म करता रहा।

 मंडी के करसोग में शादी का झांसा देकर युवक दुष्कर्म करता रहा।

 ऊना में नाके पर रोकने पर पुलिस कर्मचारियों को कुचलने की कोशिश की गई।

 ये मामले महज घटनाएं नहीं है बल्कि सोचने पर मजबूर करती हैं कि पहाड़ के बाशिंदे किस दिशा में जा रहे हैं।

 यह बताने के लिए काफी है कि पहाड़ की हवाओं में अपराध हावी होने लगा है।

 आपराधिक घटनाओं के बढ़ते ग्राफ से पहाड़ी प्रदेश की छवि धूमिल हो रही है।

 अपराधियों के बुलंद होते हौसलों के कारण लोग खुद को न घर में सुरक्षित महसूस कर रहे हैं और न घर के बाहर।

 अपराधी प्रदेश की कानून-व्यवस्था को सरेआम चुनौती दे रही हैं।

इसे पुलिस तंत्र की नाकामी कहें या अपराधियों के बढ़ते हौसले का परिणाम कि अपराध के मामलों में कोई कमी दर्ज नहीं हो पा रही।

 अपराध पर काबू पाना अकेले पुलिस का जिम्मा नहीं है।

 इसके लिए सरकार व पुलिस के साथ आम लोगों को भी भागीदार बनना होगा व अपराध के खिलाफ आवाज बुलंद करनी होगी।

 सबसे जरूरी है कि न तो अपराध की अनदेखी करें और न ही छिपाएं।

 असामाजिक तत्वों को कभी अनदेखा न करें क्योंकि इससे उनका हौसला बढ़ता है और यह किसी बड़े अपराध की दस्तक होती है।

 अपराधियों के हौसले को कुंद करने के लिए समाज को ही पहल करनी होगी।

 अपराधियों के मन में कानून और समाज का डर होना चाहिए।

 यह तभी होगा जब सभी जिम्मेदार पक्ष सजग व सतर्क हों।

 जब तक समाज जागरूक नहीं होगा, अपराध पर अंकुश नहीं लग पाएगा।

(स्थानीय संपादकीय हिमाचल प्रदेश)।

सौजन्य- दैनिक जागरण।

