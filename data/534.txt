बदलनी चाहिए राजनीति भी (दैनिक जागरण)।

जनतंत्र आदर्श राजव्यवस्था के साथ आदर्श जीवन पद्धति भी है।

 चुनाव जनप्रतिनिधि और सरकार चुनने का अवसर होते हैं, लेकिन चुनावतंत्र में धनबल, कालाधन, अपराधबल, जातिबल और कट्टरपंथी सांप्रदायिकता के रोग हैं।

 चुनाव सुधारों की मांग जोर पकड़ रही है।

 चुनाव सुधार के प्राण राजनीतिक सुधारों में बसते हैं।

 चुनाव सुधार के पक्षी की गर्दन राजनीतिक दलतंत्र ने दबोच रखी है।

 प्रधानमंत्री नरेंद्र मोदी के नेतृत्व में आर्थिक सुधारों की गति तेज रफ्तार है।

 अब राजनीतिक सुधार की बारी है।

 अपराधियों को चुनाव लड़ने से रोकने की जनअभिलाषा पुरानी है।

 वोहरा समिति (1993) ने संसदीय संस्थाओं में अपराधियों के प्रवेश पर गंभीर चिंता प्रकट की थी।

 चुनाव सुधारों पर बनी गोस्वामी समिति (1990) ने कई महत्वपूर्ण सुझाव दिए थे।

 संप्रति विधि आयोग ने अपराधियों को चुनाव से रोकने संबंधी प्रस्ताव बनाए हैं।

 पांच साल या ज्यादा की सजा वाले अपराधों के आरोपी को चार्जशीट लगने के बाद अयोग्य घोषित करने का सुझाव है।

 राजनेताओं के विरुद्ध चल रहे मुकदमों की सुनवाई के लिए फास्ट ट्रैक न्यायालय की सिफारिश है।

 फास्ट ट्रैक कोर्ट से दोषी लोगों को ऊपर के न्यायालयों में अपील के बावजूद अयोग्य घोषित करने का प्रस्ताव है।

संसद और विधानमंडल भारतीय जनतंत्र के भाग्य विधाता हैं।

 यहां भी अपराधियों की उपस्थिति राष्ट्रीय बेचैनी है।

 पांच राज्यों के चुनाव निकट हैं।

 403 सदस्यों वाली यूपी विधानसभा के लिए सपा व बसपा ने चर्चित दागी लोगों को प्रत्याशी बनाया है।

 लंबित मुकदमों की त्वरित न्यायालय कार्यवाही के लिए प्रधानमंत्री मोदी ने सुप्रीम कोर्ट से फास्ट ट्रैक अदालतों के गठन की मांग पहले की थी।

 विधि आयोग का प्रस्ताव वही है।

 अपीली अदालतों को भी ऐसे मामले अतिशीघ्र निपटाने की व्यवस्था करनी चाहिए।

 आरोप पत्र के आधार पर चुनाव लड़ने से रोकने का प्रावधान अव्यावहारिक है।

 ऐसे में सपा, बसपा जैसी राज्य सरकारें विरोधी पक्ष पर फर्जी मुकदमे लिखवाएंगी।

 आज्ञाकारी पुलिस आनन-फानन में आरोप पत्र लगाएगी।

 न्यायिक निर्णय की प्रतीक्षा जरूरी है।

 मोदी सरकार के कार्यकाल में सुप्रीम कोर्ट के पूर्व न्यायाधीश वीएस चौहान को आयोग का अध्यक्ष बनाया गया है।

 विधि आयोग तेज रफ्तार गतिशील है।

 चुनाव आयोग ने एक व्यक्ति के दो सीटों से चुनाव लड़ने की व्यवस्था की समाप्ति का सुझाव दिया है।

 दोनों सीटों से जीतने की स्थिति में एक सीट के उपचुनाव का खर्च उसी उम्मीदवार पर डालने का प्रस्ताव है।

 दोनों प्रस्तावों पर चुनाव आयोग को राजनीतिक दलों की बैठक बुलानी चाहिए।

चुनाव सुधार आसान कार्य नहीं हैं।

 इसका मूल अर्थ है-समूची दल प्रणाली का आमूलचूल रासायनिक परिवर्तन।

 दलतंत्र जनतंत्र का राजनीतिक उपकरण है और चुनाव हैं दलतंत्री लड़ाई के कुरुक्षेत्र।

 दल जिताऊ उम्मीदवार खोजते हैं।

 माफिया प्रभावी हैं, उनके विरुद्ध लोग नहीं बोलते।

 धनबली जिताऊ हैं वे नोट के बदले वोट लेते हैं।

 जाति उन्मादी जिताऊ हैं, वे जातीय गोलबंदी करते हैं।

 संविधान निर्माता चुनावी भ्रष्टाचार और कदाचार के प्रति सतर्क थे।

 संविधान सभा में चुनाव तंत्र पर बहस में डॉ. अंबेडकर ने मताधिकार को जनतंत्र का प्राण बताया था।

 केएम मुंशी ने चुनाव प्रणाली के संबंध में कहा था कि जनता को अपने प्रतिनिधि संदेह और पक्षपात से परे स्वस्थ प्रणाली के माध्यम से चुनने का अधिकार होना चाहिए।

 हृदयनाथ कुंजरू चिंतित थे कि दोषपूर्ण निर्वाचन व्यवस्था से लोकतंत्र विषाक्त होगा।

 आशंकाएं सच निकलीं।

संविधान की उद्देशिका में आर्थिक व सामाजिक न्याय के साथ ‘राजनीतिक न्याय’ का उल्लेख है।

 दलतंत्र में राजनीतिक न्याय की संवैधानिक गारंटी नहीं है।

 यहां राजनीतिक दल की भी व्यावहारिक और सुस्पष्ट परिभाषा नहीं है।

 जनप्रतिनिधित्व कानून 1951 की धारा 29 किसी भी समूह को सामान्य घोषणा के साथ दल बनाने का अधिकार देती है।

 संविधान के कामकाज पर गठित आयोग ने विचारधारा के आधार पर दलों की संख्या सीमित करने का सुझाव दिया था, लेकिन यहां आबादी की बढ़त के समानांतर पार्टियों की संख्या भी बढ़ रही है।

 राजनीतिक परिवारों की लड़ाई से भी पार्टियां बनती हैं।

 जनता दल की टूट से तमाम पार्टियां बनी ही हैं और कांग्रेस से भी।

 वामपंथी भी डेढ़ दर्जन दलों में बंटे हैं।

 दलों की बढ़ती संख्या का हिसाब और व्यवस्था रखना चुनाव आयोग के लिए भी सिरदर्द है।

 यहां चुनाव न लड़ने वाले भी अनेक दल हैं।

 चुनाव कानून की धारा 29ए में संशोधन करते हुए आयोग को दलतंत्र व्यवस्थित करने का अधिकार दिया जाना चाहिए।

दल सत्ता के दावेदार होते हैं।

 वही भारतीय जनतंत्र की देह हैं।

 मुख्य रूप से उनके दो कार्यक्षेत्र हैं।

 पहला-आमजनों का राजनीतिक शिक्षण, विचारधारा का प्रसार, जनसंगठन और जनआंदोलन जैसे जनअभियान।

 दूसरा-संसद और विधानमंडलों में शालीन बहसों के माध्यम से राष्ट्रीय हित संवद्र्धन।

 दलतंत्र अपने दोनों ही कर्तव्यों के निर्वहन में असफल हुआ है।

 सदन के भीतर और सदन के बाहर भी।

 न संसद चलती है और ही विधानमंडल।

 सदनों के सदस्य बेशक निर्वाचित जनप्रतिनिधि होते हैं, लेकिन इसके पहले वे दल प्रतिनिधि के रूप में प्रत्याशी बनते हैं।

 मूलभूत प्रश्न है दल अपने सदस्यों को शालीन, विनम्र और सजग प्रतिनिधि बनाने का प्रयास क्यों नहीं करते।

 दलों के भीतर आंतरिक लोकतंत्र का विकास क्यों नहीं हुआ।

 अनेक दलों में आजीवन अध्यक्ष क्यों हैं।

 उनके निधन पर पुत्र और पुत्रियां ही अध्यक्ष क्यों बनते हैं।

 पार्टी निजी प्रापर्टी क्यों है।

 दल जनता से ही धन व वोट लेते हैं।

 उन्हें लोकधन का हिसाब देना चाहिए।

 चुनाव आयोग ने 2004 में सभी दलों से आय व्यय को सार्वजनिक करने की अपेक्षा की थी।

 अब दलों को शत प्रतिशत कैशलेस हस्तांतरण की नीति क्यों नहीं अपनानी चाहिए।

 वे सूचना के अधिकार के सीमित दायरे में भी क्यों नहीं हैं।

चुनाव सुधार के साथ व्यापक राजनीतिक सुधार चाहिए।

 राजनीतिक सुधारों में ही आदर्श जनतंत्र का भविष्य है और राजनीतिक सुधारों का मूल केंद्र है दलतंत्र।

 स्वस्थ दलतंत्र से ही स्वस्थ जनतंत्र का विकास होगा।

 भारत अपनी मूल प्रकृति और संस्कृति से ही जनतंत्री है बावजूद इसके यहां के चुनावों में तरह-तरह के भ्रष्टाचार हैं।

 निर्वाचक नामावली में भी तमाम घपले होते हैं।

 मोदी सरकार से चुनाव सुधारों की आशा बढ़ी है।

 व्यापक राजनीतिक सुधारों की भी जरूरत है।

 आर्थिक लोकव्यवहार बदल रहे हैं तो राजनीतिक व्यवहार को भी विचारनिष्ठ और आदर्शमूलक बनाना चाहिए।

 राजनीतिक वर्ग स्वयं को नियम अनुशासन से क्यों मुक्त रखता है।

 दलतंत्र को स्वयं को भी सभी नियमों, कानूनों व आचार संहिता के दायरे में लाना चाहिए।

 लेखक हृदयनारायण दीक्षित, उप्र में भाजपा विधान परिषद दल के प्रमुख रहे हैं ।

सौजन्य – दैनिक जागरण, 16-12-2016।

