आतंकवाद के विरुद्ध(Editorial:अमर उजाला )।

पेरिस में हुआ आतंकवादी हमला सिर्फ इसके पैटर्न और मृतकों की संख्या के कारण भयावह नहीं है, बल्कि आईएस की बदली हुई रणनीति के लिहाज से भी इसे खौफनाक मानना चाहिए, जिसमें उसने फ्रांस जैसे ताकतवर यूरोपीय राष्ट्र को निशाना बनाया है।

 आईएस अब तक सीरिया-इराक में खुद को मजबूत करने तथा मध्य पूर्व और उत्तर अफ्रीका में अपने जैसे आतंकी संगठनों को प्रोत्साहित करने की रणनीति तक ही सीमित था।

 पहली बार उसने मध्य पूर्व से बाहर के किसी देश पर बड़ा हमला बोला है।

 पेरिस हमले की भयावहता इसी से समझी जा सकती है कि फ्रांस में दूसरे विश्वयुद्ध के बाद हिंसा की यह सबसे बड़ी घटना है।

 यानी अब आईएस अपने खिलाफ बने गठजोड़ को निशाना बनाने की रणनीति अपना रहा है।

 इससे पहले रूस के एक विमान को ध्वस्त करने की जिम्मेदारी वह ले ही चुका है।

 बड़ी ताकतों को निशाना बनाने के उसके इस दुस्साहस में ही कदाचित उसके अंत की भी संभावना छिपी है।

 आखिर तालिबान और अल कायदा जैसे दुर्दांत आतंकी संगठन इसी तरह कमजोर हुए हैं।

, पेरिस हमले की दुनिया भर में जैसी निंदा हो रही है, उससे यह तो तय है कि आईएस के खिलाफ कार्रवाई के पक्ष में समर्थन और बढ़ेगा।

 पर मुश्किल यह है कि फिलहाल उसके खिलाफ वैश्विक कार्रवाई में वह एकजुटता नहीं है, जिसकी अपेक्षा है।

 मसलन, ईरान आईएस के खिलाफ लड़ तो रहा है, पर वह अमेरिका के साथ नहीं है।

 इस जंग में रूस और अमेरिका के एजेंडे में भी फर्क है; अमेरिका जहां आईएस को खत्म करने के साथ सीरियाई राष्ट्रपति बशर अल असद को भी हटाना चाहता है, वहीं रूस का असद के प्रति रुख नरम है।

 इससे भी लड़ाई कमजोर पड़ी है।

 भारत में भले ही आतंकवाद पाकिस्तान प्रायोजित है, पर इसकी अनदेखी नहीं कर सकते कि आईएस ने पेरिस पर हमला ठीक उसी पैटर्न पर किया है, जिस तरह लश्कर-ए-तैयबा ने मुंबई में किया था।

 फिर हाल के दौर में अपने यहां भी आईएस की मौजूदगी की कमोबेश बातें की जाती रही हैं, जिसकी आशंका सोशल मीडिया के बढ़ते चलन के कारण और बढ़ी है।

 आंतरिक सुरक्षा मजबूत कर और सहिष्णुता की संस्कृति बनाए रखकर ही इस तरह के खतरों को रोका जा सकता है।

, सौजन्य :- अमर उजाला,16.11.2015।

