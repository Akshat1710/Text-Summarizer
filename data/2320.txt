काउंसलिंग जरूरी (दैनिक जागरण)।

युवाओं में तनाव इस कद्र हावी हो रहा है कि वे जरा सा हताश होने पर अपनी जान से भी खेल जाते हैं।

 जम्मू संभाग में पिछले एक माह में आठ के करीब आत्महत्या की घटनाएं गहन चिंता का विषय है।

 विगत दिवस शहर के सरवाल इलाके में ग्यारहवीं कक्षा के छात्र ने तनाव में आकर फंदे से लटक कर जान दे दी।

 गत वर्ष भी जेईई मेन्स में असफल रहने पर एक नाबालिग युवक ने दरिया चिनाब में छलांग लगा दी।

 इन दिनों वार्षिक परीक्षाओं की तैयारियां चल रही हैं, ऐसे में बच्चों पर मानसिक दबाव बढ़ रहा है।

 हर परिवार की यह सोच होती है कि उनका बेटा या बेटी अच्छे नंबरों से उत्तीर्ण हो।

 उनकी उम्मीदें कई बार ज्यादा होती हैं और बच्चे कई बार उस लक्ष्य को हासिल नहीं कर पाते जिसकी अपेक्षा घरवाले कर रहे होते हैं।

 ऐसी घटनाओं की पुनरावृत्ति न हो इसके लिए अभिभावकों को भी चाहिए कि नंबर गेम के बजाय बच्चे की प्रतिभा को समझें।

 जरूरी नहीं है कि जो बच्चा कम नंबर ला रहा है, उसमें प्रतिभा नहीं है।

 अभिभावक अक्सर अपने बच्चों की तुलना आस-पड़ोस के बच्चों से करते हैं और बाद में उल्हाने देते हैं जिससे बच्चे तनावग्रस्त हो जाते हैं।

 किसी भी परीक्षा से पहले बच्चों में दबाव न डाला जाए और बच्चे को अगर खुले माहौल में पढऩे-लिखने की छूट हो तो वे ज्यादा बेहतर कर सकते हैं।

 जिंदगी में उतार-चढ़ाव आते रहते हैं।

 हर व्यक्ति के लिए एक जैसा समय नहीं रहता।

 ठोकर खाकर ही इंसान संभलता है।

 शिक्षा के अत्याधिक दबाव में कुछ बच्चे शिक्षा में पिछड़ते जाते हैं और दिलो-दिमाग पर बोझ रख लेते हैं।

 इस तनाव को कम करने के लिए स्कूलों में भी समय-समय पर बच्चों की काउंसलिंग जरूरी है।

 जब तक बच्चों का अभिभावकों और शिक्षकों से संवाद नहीं होगा तब तक ऐसी समस्या सामने आएगी।

 बच्चे को अच्छे संस्कार दें और उनकी गतिविधियों पर भी नजर रखें कि कहीं उनका बच्चा किसी गलत संगत में तो नहीं पड़ रहा।

 डांट-डपट किसी समस्या का समाधान नहीं है क्योंकि आज का बच्चा काफी समझदार व संवेदनशील है।

 अगर कोई हंसता-खेलता बच्चा घर में कई दिनों तक बात न करे तो घरवालों को चाहिए कि उससे बात करें।

 कई बार यह तनाव बच्चे के लिए घातक हो सकता है।

 छात्रों को भी समझना चाहिए की अंधेरे के बाद ही उजाला होता है।

 स्कूलों को भी चाहिए कि वह बच्चों को नंबर देने के बजाय ग्रेडिंग सिस्टम को तरजीह दें।

 स्थानीय संपादकीय : जम्मू-कश्मीर , सौजन्य- दैनिक जागरण।

