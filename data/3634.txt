धनतेरस की भावना को विस्तार दें (हिन्दुस्तान)।

अक्सर यह कहा जाता है कि हमारे त्योहारों की संख्या इन दिनों काफी बढ़ गई है, देसी, विदेशी और कई तरह के अंतरराष्ट्रीय त्योहार हमारे जीवन में चले आए हैं।

 सिर्फ त्योहार ही नहीं आए, उन्हें मनाने और न मनाने के तर्क भी आ गए हैं- पता नहीं, त्योहार ज्यादा आए हैं या तर्क।

 कहा जाने लगा है कि साल में किसी एक दिन मदर्स डे या डॉटर्स डे मनाने का क्या अर्थ है, हमें तो साल भर हर दिन मां और बेटी का सम्मान करना चाहिए।

 लेकिन त्योहारों की दिक्कत यह होती है कि उनके मनाए या न मनाए जाने का आकलन आप खालिस तर्कों के गणित से नहीं कर सकते।

 अगर तर्क ही सब कुछ है, तो फिर बात यहां तक पहुंचनी चाहिए कि साल में एक दिन रक्षाबंधन या फिर भैया दूज मनाने की क्या जरूरत।

 सच तो यह है कि हम अपने त्योहारों पर कुछ अलग नहीं करते, किसी त्योहार पर हम शिव की आराधना करते हैं, किसी पर लक्ष्मी पूजा करते हैं, किसी में राम की, तो किसी में कृष्ण की।

 जो काम हम हर रोज करते हैं या हमें हर रोज करना चाहिए, उसे साल में एक बार जब हम उत्सवपूर्वक करते हैं, तो उस दिन को त्योहार कहा जाता है।

 हम होली में दुश्मन को भी गले लगाने की बात करते हैं, जबकि यह काम तो हमें हर रोज ही करना चाहिए, लेकिन सिर्फ इसी तर्क से आप होली मनाने को व्यर्थ नहीं कह सकते।

 हमारे तमाम पर्व-त्योहार सिर्फ हमारी कामनाओं और आशाओं के प्रतीक ही नहीं होते, उन आदर्शों के प्रतीक भी होते हैं, जिनसे बहुत से दबावों के चलते हम दूर रह जाते हैं।

 धनतेरस के दिन से शुरू होने वाले दीपावली के पर्व को समझना है, तो हमें अपने इस सांस्कृतिक प्रतीक को समझना होगा।

धनतेरस और दीपावली उस समाज के त्योहार हैं, जो साल भर सादा जीवन उच्च विचार के आदर्श बघारता है।

 रूखी-सूखी खाकर ठंडा पानी पीने की बात करने वाला यह समाज गरीबी का महिमामंडन करता है और धन-संपत्ति यानी माया को महाठगिनी मानता है।

 लेकिन फिर दीपावली के आस-पास के तीन-चार दिन यह सब भुला दिया जाता है- लक्ष्मी की पूजा होती है, धन की आराधना होती है और खुशहाली की कामना होती है।

 हमारा साहित्य अक्सर दीपावली को अमीरों के त्योहार के रूप में चित्रित करता रहा है, जबकि वास्तव में यह अमीरों का नहीं, अमीरी का त्योहार है।

 इस दिन हर कोई यही कामना करता है कि धन की लक्ष्मी उस पर विशेष कृपा करें।

 इस दिन गरीब धनवान होने का सपना देखता है व धनवान और ज्यादा धनवान होने का।

 हर घर में, हर द्वार पर दीये जलाए जाते हैं- रोशनी अगर खुशहाली का प्रतीक है, तो अंधेरा दरिद्रता का।

 दीपावली इसी दरिद्रता को घर से बाहर निकाल फेंकने का पर्व है।

 सिर्फ अंधेरा ही नहीं, दरिद्रता के बाकी प्रतीकों को भी घर से बाहर निकालने की कोशिश होती है।

 घर की सफाई होती है, जहां तक हो सके, लोग घर में रंग-रोगन भी कराते हैं।

, इसके बाद होती है धनतेरस की खरीदारी।

 सोना-चांदी खरीदने का इसे सबसे अच्छा समय माना जाता है, अक्षय तृतीया ऐसा एक और मौका है।

 लेकिन सोना-चांदी हर कोई नहीं खरीद सकता, सो नए बर्तन ही खरीदे जाते हैं।

 बहुत नहीं, तो एकाध ही सही।

 छोटा-मोटा कोई बर्तन तो लोग खरीद ही लेते हैं।

 इसी के साथ, जहां तक हो सके, हम दीपावली के लिए नए कपड़े भी खरीदते हैं और मिठाइयां भी।

 न खरीद सके, तो घर पर जरूर कुछ बना लेते हैं।

 सब दीपावली मनाने वाले की आर्थिक स्थिति पर निर्भर करता है।

 बाकी त्योहारों के विपरीत दीपावली ऐसा त्योहार है, जो बाजार से काफी नजदीकी से जुड़ा है।

 बात नया साल मनाने की हो या वैलेंटाइन डे की, अक्सर यह कहा जाता है कि इन त्योहारों को बाजार ने पैदा किया है।

 हालांकि ऐसे सारे त्योहारों का कुल जमा बाजार भी उतना बड़ा नहीं है, जितना अकेले दीपावली का बाजार है।

 लेकिन धनतेरस या दीपावली पर यह कोई नहीं कहता कि ये बाजार के त्योहार हैं।

 कोई बाजार को नहीं कोसता।

 दीपावली के इन त्योहारों पर बाजार खलनायक नहीं होता (बावजूद इसके कि आम दिनों के मुकाबले धनतेरस पर सोना-चांदी से लेकर बर्तनों तक के दाम बढ़ जाते हैं), उसे एक सहयोगी माना जाता है।

 यह भी एक प्रतीक है कि लोगों की खुशहाली में ही बाजार की भी खुशहाली है।

, वैसे यह भी माना जाता है कि दीपावली मनाने का चलन पिछले कुछ साल में ज्यादा बढ़ा है।

 एक अलग ढंग से यह भी कहा जाता है कि अब दीपावली में दिखावा बढ़ा है, पहले ऐसा नहीं था।

 आजादी के आस-पास के अक्तूबर और नवंबर के अखबारों को उठाकर देखें, तो ऐसा नहीं लगता कि दीपावली उस समय इतना बड़ा त्योहार था।

 दीये तब भी जलाए जाते थे, आतिशबाजी तब भी होती थी, गणेश-लक्ष्मी तब भी पूजे जाते थे, हो सकता है कि बाजार भी तब खूब सजते हों।

 लेकिन दीपावली को लेकर ऐसा माहौल नहीं बनता था, जैसा अब बनता है।

 इस बीच दो चीजें तेजी से बढ़ी हैं।

 एक तो दीपावली को धूम-धाम से मनाने वाला मध्य वर्ग बढ़ा है, उसकी खुशहाली बढ़ी है और दूसरी, वह बाजार भी बढ़ा है, जो इस त्योहार का सबसे बड़ा सहयोगी है।

 और सिर्फ दीपावली ही नहीं, इस बाजार और इस मध्य वर्ग की तो अब हर रात ही अंधेरे से नाता तोड़ चुकी है।

 हालत यहां तक पहुंच चुकी है कि सरकार को उन्हें सस्ती दरों पर एलईडी बल्ब देने पड़ते हैं कि भाई, रोशनी भले ही करो, लेकिन बिजली कम खर्च करो, वैसे ही उसकी कमी है और उस पर से ग्लोबल वार्मिंग भी हो रही है।

, खुशहाली का रास्ता यही है कि साल में चार दिन इसकी कामना करने वाले समाज को हर रात दीपावली मनाने वाले समाज में बदला जाए।

 बेशक यह जटिल काम है।

 जिस देश में दुनिया के सबसे ज्यादा गरीब रहते हों, वहां के शासकों को इसी में अपना भला दिखता है कि दरिद्रता का महिमामंडन करते रहो, यह बताते रहो कि जो संतोष गरीबी में है, वह कहीं और नहीं है।

 गरीबी और अमीरी तो महज किस्मत का खेल है, अर्थव्यवस्था और आर्थिक नीतियों का इससे कोई लेना-देना नहीं।

 जिस दिन हम इस मानसिकता को बदल देंगे, सब कुछ भले ही न बदले, बहुत कुछ बदल जाएगा।

 यह ठीक है कि खुशहाली सुख-शांति की गारंटी नहीं है।

 जो खुशहाल है, वह आराम की जिंदगी जीते हुए दुखी हो सकता है, पर बदहाल जिंदगी जीते हुए दुखी होने से तो किसी भी तरह बेहतर है।

, लेखक- हरजिंदर, हेड-थॉट, हिन्दुस्तान।

, सौजन्य- हिन्दुस्तान, 28-10-2016।

