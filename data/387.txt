अशिक्षा का दंश (दैनिक जागरण)।

देश जब विकास पथ पर कुलांचे भर रहा हो, वैसे में अशिक्षा के कारण बाल विवाह एक बदनुमा दाग की तरह है।

 जमशेदपुर के स्लम एरिया में एक सामाजिक संगठन की सक्रियता से 13 साल की लड़की व 16 साल के लड़के की शादी तो रुक गई लेकिन यह कई अहम सवाल छोड़ गई।

 भारत जैसे देश को समावेशी विकास की जरूरत है।

 ऐसा विकास जिसमें समाज के कमजोर तबके की हालत बेहतर हो।

 जमशेदपुर की घटना गंभीर इसलिए भी है कि चौथी-पांचवीं कक्षा में पढ़ाई छोड़ चुके किशोर-किशोरी ने प्यार में फंस शादी करने की सोची और इसके लिए अपने घरवालों तक को तैयार कर लिया।

 शादी को पूरी बस्ती की सहमति थी।

 जब पुलिस इस शादी को रोकने आई तो स्थानीय लोग एकजुट होकर पुलिस अधिकारियों से उलझ गए।

 यह घटना दर्शाती है कि झुग्गी-झोपडिय़ों में नरक भोग रही जिंदगी ने सोच में किस तरह घुन लगा दिया है।

 यह एक उदाहरण मात्र है।

 स्लम क्षेत्र में हर साल दर्जनों ऐसी शादियां हो रही हैं।

 प्रशासन को इसकी भनक तक नहीं लग पा रही है।

 दरअसल बाल विवाह रोकने के लिए परिवार, समुदाय, पंचायतें व सरकार, सभी को समेकित प्रयास करने की जरूरत है तभी बच्चों को इस दुष्चक्र से निकाल एक जिम्मेदार नागरिक बनाया जा सकता है।

 बाल विवाह सामाजिक समस्या है जिसे सिर्फ कानून के दम पर हल नहीं किया जा सकता।

 वंचित समाज के सामाजिक व आर्थिक विकास के लिए ईमानदार पहल करनी होगी।

 अच्छी बात है कि पूर्वी सिंहभूम प्रशासन ने शहरी क्षेत्र के झुग्गी-झोपड़ी में रहनेवाले बच्चों को स्कूल तक लाने के लिए मोबाइल वैन ‘पंख’ की शुरुआत की है।

 अनिवार्य और निश्शुल्क शिक्षा का अधिकार अधिनियम के तहत छह से 14 वर्ष के बच्चों को गुणवत्तापूर्ण प्रारंभिक शिक्षा उपलब्ध कराने की दिशा में और कारगर कदम उठाना होगा।

 ‘पढ़े भारत-बढ़े भारत’ जैसे कार्यक्रम को झारखंड जैसे राज्य में पूरी ईमानदारी के साथ जमीन पर उतारना होगा।

 स्लम क्षेत्र में शिक्षा के प्रचार-प्रसार के लिए माहौल तैयार करना होगा।

 प्रारंभिक शिक्षा के प्रति बस्तियों में रहनेवाले बच्चों के माता-पिता को भी संवेदनशील बनाना होगा।

 अभियान से जन साधारण को जोडऩे के लिए सोशल मीडिया, टीवी, रेडियो और मोबाइल का भी सहारा लिया जा सकता है।

 तब शनै: शनै: बाल विवाह जैसी कुरीतियां खुद समाप्त हो जाएंगी।

 स्थानीय संपादकीय : झारखंड , सौजन्य- दैनिक जागरण।

