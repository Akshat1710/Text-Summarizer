गरीबी रेखा का सच (दैनिक जागरण)।

किसी भी योजना की सार्थकता इसमें है कि कितने लोगों को उससे लाभ मिल पा रहा है।

 अगर पात्र योजना से लाभान्वित नहीं हो पाते तो व्यवस्था की खामियां उजागर होती हैं।

 सरकारी योजनाओं में गड़बड़ी के मामले बताते हैं कि व्यवस्था में कई छेद हैं, जिन्हें भरे बिना समाज का भला नहीं हो सकता।

 ऐसे मामले लगातार सामने आ रहे हैं, जहां लक्षित वर्ग को योजना के दायरे में ही नहीं रखा जाता जबकि अपात्र लोग योजनाओं का लाभ उठा रहे हैं।

 सार्वजनिक वितरण प्रणाली के तहत गरीबी रेखा से नीचे रहने वालों के लिए सस्ते राशन का प्रावधान किया गया है।

 लेकिन बड़ी संख्या में साधनसंपन्न लोग योजना का लाभ उठा रहे हैं।

 कई स्थानों पर तो पात्र परिवारों को सूची में शामिल ही नहीं किया गया है।

 नंगे पांव तीन हजार मीटर की दौड़ में गोल्ड मेडल जीतने वाली गोहर उपमंडल के बैहला गांव की धाविका कुसुम के परिवार को बीपीएल सूची में शामिल नहीं किया गया जबकि इसके लिए कई बार आवेदन किए गए।

 परिवार में न तो कोई सरकारी कर्मचारी, न रहने को पक्का मकान और न ही पर्याप्त जमीन।

 विडंबना है कि कच्चे जर्जर मकान में रहने वाले परिवार को पंचायत प्रतिनिधियों ने गरीब नहीं माना जबकि कई साधन संपन्न लोग इसमें शामिल हैं।

 हाल ही में प्रदेश सरकार ने गरीबों के घरों पर गरीब परिवार की सूचना अंकित करने के बाद ऐसे कई परिवारों का खुलासा हुआ है, जिनके घरों में तमाम सुख-सुविधाएं हैं, लेकिन सरकारी रिकॉर्ड में गरीब ही दिखाया जा रहा है।

 प्रदेश सरकार ने बीपीएल परिवारों की सूची की जांच का निर्देश जारी कर दिया है।

 जांच के बाद ही पता चलेगा कि परिवारों के मानक क्या थे और टूटे किस तरह।

 लेकिन यदि इसमें सच्चाई है तो यह साबित करता है कि सरकारी कार्यप्रणाली में सुस्ती दूर नहीं हो पाई है।

 जिन्हें लाभान्वित होना है, वे बेखबर हैं और लाभ अपात्र उठा रहे हैं।

 लोगों का दायित्व है कि जनहित के मामलों में चुप्पी तोड़ना ही बेहतर रहेगा।

 अगर ग्रामसभा की बैठक में ही साधन संपन्न परिवारों के चयन पर आपत्ति उठ जाती तो संभव नहीं था कि गरीबों का अधिकार छिनता।

सरकारी योजनाओं में सामने आ रहे गड़बड़ी के मामले बताते हैं कि व्यवस्था में कई छेद हैं, जिन्हें भरे बिना समाज का भला संभव नहीं है।

 स्थानीय संपादकीय : हिमाचल प्रदेश , सौजन्य- दैनिक जागरण।

