नये दौर का रूठना-मनाना (दैनिक ट्रिब्यून)।

चुनावों का बिगुल बजते ही सुनने में आया है कि वे फिर रूठ गए हैं।

 रूठना और मनाना भारतीय संस्कृति के अटूट-नश्वर हिस्से हैं।

 रूठने-मनाने के इस अभिनव खेल के दो प्रमुख अवयव होते हैं।

 प्रथम सिरे पर रूठने वाला होता है और दूसरे सिरे को मनाने वाले सम्हालते हैं।

 रूठने वाला सदस्य खेल में सामान्यतः एक होता है जबकि खेल को और रोमांचक बनाने के लिए मनाने वाले व्यक्तियों की संख्या निर्धारित नहीं की गई है।

 प्राचीन समय में मानवीय मूल्य जीवित थे, इसलिए रूठने वाला मासूमियत से यह बता देता था कि उसके रूठने की वजह क्या है और सारे मनाने वाले रूठने की वजह अनुसार मनाने की प्रक्रिया में संलग्न हो जाते थे।

आज के युग में अब रूठने वाला बस इतना बता देता है कि वो रूठ गया है।

 कारण आप ही पता लगाओ।

 अब ऐसी विकट परिस्थिति में मनाने वाले पर दोहरा दबाव आ जाता है कि एक तो वो रूठने का कारण ज्ञात करे, साथ ही मनाने के उपाय भी करे।

 इस प्रकार की क्रिया में रूठने का कोई निर्धारित समय नहीं होता परन्तु मनाने की प्रक्रिया पूर्व निर्धारित है।

 जैसे ही यह ज्ञात हो कि व्यक्ति रूठ गया है, मनाने वालों को साम-दाम-दंड-भेद जैसी तमाम प्रकार की क्रियाएं कर रूठने वाले को हर हाल में मनाना है।

ऐसा कहते हैं कि बुढ़ापे में व्यक्ति वापस अपने बचपन में लौटने लगता है।

 इसी वजह से शायद राजनीति में रूठने के मामले में बुजुर्गों की संख्या युवाओं से अधिक होती है।

 भारतीय राजनीति और राजनेता भी आखिर समाज का ही प्रतिबिम्ब हैं और आम व्यक्तियों की तरह उन्हें भी समय-समय पर रूठने का अघोषित अधिकार प्राप्त है।

 इस बार इस रूठने-मनाने वाले खेल में आधुनिक और वैज्ञानिक युग होने के बावजूद मनाने वाले परम्परागत और सनातन फार्मूलों का भरपूर प्रयोग किया जा रहा है।

घटित घटनाक्रमों को दृष्टिगत रखते हुए इस खेल में नियमावली भी निर्धारित की जानी चाहिये कि एक व्यक्ति अधिकतम कितनी अवधि में पुनः रूठ सकता है।

 वो दिन दूर नहीं जब देश में रूठना और मनाना भी फ़िक्स होने लगे।

 प्राचीन समय का केकैयी हठ सुप्रसिद्ध है तथा सभी को इस बात का इल्म है कि दशरथ ने तमाम प्रयास कर लिए किन्तु अंत में उन्हें हठ के आगे हाथ टिकाने पड़े थे।

केकैयी के रूठने वाले किस्से में जिस एक बात का सर्वाधिक कुप्रचार हुआ वो यह थी कि रूठने की घटनाओं को महिलाओं से जोड़ कर देखा जाने लगा।

 ऐसा माना जाने लगा कि जिद करना या रूठना महिलाओं का प्रिय शगल है लेकिन चुनावों ने इस मिथक को ध्वस्त कर दिया है कि रूठना सिर्फ महिलाओं का अधिकार क्षेत्र है।

 अन्य बातों का तो इल्म नहीं पर रूठने के मामले में भारतीय नेता महिलाओं के कन्धे से कन्धा मिला कर चल रहे हैं।

, – मनोज लिमये।

सौजन्य- दैनिक ट्रिब्यून।

