सख्ती बरतनी होगी (दैनिक जागरण)।

सार्वजनिक स्थलों पर धूमपान नहीं रुक रहा है तो इसके पीछे कारण यही है कि इसे रोकने लिए जो नियम बनाए गए हैं, उनका पालन सुनिश्चित नहीं किया जा रहा है।

धूमपान ऐसा मामला है, जो सीधे लोगों के जीवन और स्वास्थ्य से जुड़ा है।

 लोगों को इससे दूर करने के लिए जहां पर्याप्त जागरूकता की आवश्यकता है, वहीं इसके लिए बनाए गए नियम-कानून का पालन सुनिश्चित करने के लिए सख्ती भी बहुत जरूरी है।

 यह चिंताजनक है कि पंजाब के बड़े जिले सार्वजनिक स्थलों पर धूमपान करने पर कार्रवाई करने में पिछड़ गए हैं।

 हालांकि यह संतोषजनक है कि छोटे जिले इस मामले में अच्छा प्रदर्शन कर रहे हैं, फिर भी यदि पूरे प्रदेश की तस्वीर देखी जाए तो इसे कतई बेहतर नहीं कहा जा सकता है।

 लोग भी इस मामले में पूरी तरह उदासीन और लापरवाह दिखाई देते हैं।

 कदाचित यही कारण है कि प्रदेश भर में सार्वजनिक स्थलों पर लोगों को धूमपान करते हुए आसानी से देखा जा सकता है।

 हालात इस कदर गंभीर हैं कि लोग धूमपान करते समय अपनी सोच-समझ को ताक पर रख देते हैं।

 वे न तो यह सोचते हैं कि इससे उनके स्वास्थ्य पर बेहद प्रतिकूल प्रभाव पड़ेगा और न ही सार्वजनिक स्थलों पर उपस्थित अन्य लोगों के स्वास्थ्य की परवाह करते हैं।

 कुछ तो इससे भी अधिक लापरवाही का प्रदर्शन करते हैं और यात्रा करते समय अथवा वाहन चलाते समय भी धुआं उड़ाने से नहीं चूकते, जबकि इसे खुलेआम हादसों का निमंत्रण कहा जा सकता है।

 ट्रेनों व बसों के अलावा होटलों, सरकारी व गैर सरकारी कार्यालयों में बीड़ी-सिगरेट पीने वालों की भी कमी नहीं है।

 ऐसा तब है, जबकि सार्वजनिक स्थलों पर धूमपान करने की साफ मनाही है।

 ऐसा करने पर जुर्माना भी घोषित किया जा चुका है।

 इसके अतिरिक्त सिगरेट की डिब्बी हो अथवा तंबाकू के पैकेट, सभी पर धूमपान से कैंसर होने की चेतावनी स्पष्ट रूप से छपी होती है।

 इसके बावजूद यदि यह नहीं रुक रहा है तो इसके पीछे स्पष्ट कारण यही है कि इसे रोकने लिए जो नियम-कानून बनाए गए हैं, उनका पालन पूरी तरह सुनिश्चित नहीं किया जा रहा है।

 यदि सार्वजनिक स्थलों पर धूमपान को रोकना है तो सरकार, प्रशासन, स्वास्थ्य विभाग को यह सुनिश्चित करना होगा कि ऐसा करने वालों के खिलाफ तत्काल उचित कार्रवाई की जाए।

 साथ ही लोगों को जागरूक करने के लिए और प्रयास करने की आवश्यकता है।

 सरकार व प्रशासन को चाहिए कि वह राजस्व की चिंता से ऊपर उठकर इस बारे में विचार करे और ऐसा हल निकाले, जिससे सार्वजनिक स्थलों पर धूमपान को हतोत्साहित किया जा सके।

 स्थानीय संपादकीय : पंजाब ।

सौजन्य- दैनिक जागरण।

