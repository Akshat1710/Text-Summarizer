गांवों तक भी पहुंचे विकास (दैनिक ट्रिब्यून)।

देश के विकास का रास्ता गांव की गलियों से होकर ही गुजरता है लेकिन आज भी गांवों में विकास अधूरा है।

 सरकार बनवाने में ग्रामीणों का विशेष योगदान होता है।

 लेकिन शायद ही चुनाव बाद गांव की तरफ कोई जनप्रतिनिधि रुख करता हो।

 वह पूरे पांच साल तक चुनाव लड़ने के बाद उन्हें भूल जाता है।

 कुछ विरले होते हैं जो अपने क्षेत्र में लगातार सम्पर्क बनाये रखते हैं।

 यह उदासीनता ठीक नहीं है।

 विधानसभा चुनाव के ऐलान के बाद लोग वहां अपने काम और जाति की दुहाई देकर वोट मांगते नजर आते हैं।

आर्थिक, सामाजिक, जातिगत सर्वेक्षण (एसईसीसी)-2011 के आंकड़ों के अनुसार, देश में कुल 73.44 प्रतिशत परिवार ग्रामीण क्षेत्र में निवास करते हैं।

 उत्तर प्रदेश में ग्रामीण परिवारों का औसत आकार 6.26 है।

 इसके पश्चात लक्षद्वीप (5.86) तथा बिहार (5.54) का स्थान है।

 इस सूची में सबसे अंतिम स्थान पर आंध्र प्रदेश है, जिसका ग्रामीण परिवारों का औसत आकार 3.86 है।

 सामाजिक, आर्थिक एवं जाति जनगणना-2011 के आंकड़ों के अनुसार, देश की 35.73 प्रतिशत ग्रामीण आबादी (31.57 करोड़) अशिक्षित है।

 देश में 56 प्रतिशत ग्रामीण परिवार आज भी भूमिहीन हैं, जबकि 44 प्रतिशत ग्रामीण परिवारों के पास किसी न किसी प्रकार की भूमि है।

देश में 5.32 करोड़ (29.70 प्रतिशत) ग्रामीण परिवारों के पास असिंचित भूमि है तथा 4.59 करोड़ (25.63 प्रतिशत) ग्रामीण परिवारों के पास सिंचित भूमि है।

 देश के 64.88 लाख (3.62 प्रतिशत) ग्रामीण परिवारों के पास 50 हजार और इससे अधिक की मानक सीमा के किसान क्रेडिट कार्ड हैं।

 देश के 6.99 लाख भूमिहीन परिवारों के पास किसान क्रेडिट कार्ड हैं।

 50 हजार और इससे अधिक की मानक सीमा के किसान क्रेडिट कार्ड धारक की दृष्टि से सर्वाधिक 9.63 प्रतिशत किसान क्रेडिट कार्ड धारक ग्रामीण परिवार हरियाणा में हैं।

 इसके बाद राजस्थान (8.42 प्रतिशत) तथा पंजाब (8.20 प्रतिशत) का स्थान है।

 उ.प्र. में 7.48 प्रतिशत ग्रामीण परिवार किसान क्रेडिट कार्ड धारक हैं और क्रम की दृष्टि से इसका चौथा स्थान है।

 देश के 5.39 करोड़ (30.10 प्रतिशत) ग्रामीण परिवारों की आय का मुख्य स्रोत खेती है।

 खेती पर निर्भर सबसे कम ग्रामीण परिवार (1.35 प्रतिशत) चंडीगढ़ में हैं।

 उत्तर प्रदेश में 40.04 फीसदी ग्रामीण परिवारों की आय का मुख्य स्रोत खेती है।

इस आधार पर विकास गांवों में ज्यादा नहीं हो सका है।

 आज भी बहुत सारे गांवों में स्कूल, अस्पताल, पेयजल, सिंचाई, कृषि, कुटीर उद्योग जैसी मूलभूत आवश्यकताओं की भारी कमी है।

 इन सबको ठीक करने के लिए अगर ग्राम पंचायतों को जिम्मेदारी दी जाए तो सरकार का भी कुछ बोझा कम किया जा सकता है।

 गांवों के विकास के लिए शासन की न ही कोई योजनाबद्ध प्रणाली है और न ही विकास कार्यों की इच्छाशक्ति दिखाई देती है।

 इसके चलते भी गांवों से पलायन बढ़ रहा है।

उत्तर प्रदेश में भी आज ऐसे कई गांव हैं जहां बिजली नहीं पहुंची है।

 इसका सीधा उदाहारण फतेहपुर का गढ़ा क्षेत्र है जहां पर अस्पताल के लिए ग्रामीणों को आज भी झोलाछाप डाक्टरों के भरोसे ही रहना पड़ता है।

 बुंदेलखण्ड के कई ऐसे गांव हैं जहां आज भी पेयजल के लिए सिर पर पानी उठाकर लम्बी दूरी तय करनी पड़ती है।

ग्रामीणों का मानना है कि गांवों में रोजगार भी नहीं है।

 घटती जोत, घटती पैदावार, पानी के नीचे जाते स्तर और बंजर होती जमीन जैसे कारणों के चलते अनपढ़ व पढ़े-लिखे लोगों को रोजगार की तलाश के लिए शहरों की ओर जाना पड़ रहा है।

 अच्छा रोजगार मिलने के बाद अपने परिवारों को भी वह शहर में ही बसा लेते हैं।

चुनाव के समय राजनैतिक दलों को चाहिए कि वे विधानसभावार सही ढंग से सर्वे कराकर उन क्षेत्र की समस्याओं को ध्यान में रखकर ही घोषणापत्र बनायें।

 हर विधानसभा के सबसे अविकसित गांवों को ज्यादा अच्छा बनाने का प्रयास जनप्रतिनिधि को करना चाहिए।

 ग्रामीणों को सिंचाई की लिए पर्याप्त बिजली मुहैया करवाना भी सरकार का नैतिक दायित्व है।

 अगर देश को विकास के रास्ते पर आगे बढ़ाना है तो सबसे पहले गांवों का विकास जरूरी है और गांवों का विकास ग्राम पंचायतों की जागरूकता के बिना संभव नहीं है।

 साथ ही योजना को सफल बनाने के लिए पूरा दायित्व ग्राम पंचायतों को ही दिया जाए।

ग्रामीणों को मूलभूत सुविधाओं के साथ ज्यादा से ज्यादा रोजगार गांवों में उपलब्ध कराये जाएं, जिससे पलायन रुके।

 विकास का एजेंडा अगर सरकार बनने के बाद लागू कर दिया जाए तो ग्रामीणों का भरोसा राजनैतिक दलों पर और बढ़ेगा।

 गांवों के आसपास बाजार एवं भण्डारण की पर्याप्त व्यवस्था होनी चाहिए, जिससे किसानों की फसल बर्बाद न हो तथा उन्हें उपज का उचित मूल्य मिले।

 इसके लिए केन्द्र व राज्य के बीच बेहतर तालमेल होना आवश्यक है।

, – विवेक त्रिपाठी।

सौजन्य- दैनिक ट्रिब्यून।

