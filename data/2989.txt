गलत इस्तेमाल (दैनिक जागरण)।

फेसबुक और ट्विटर जैसी सोशल मीडिया का प्रभाव समाज में तेजी से बढ़ रहा है।

 आज के युग में कोई भी जागरुक व्यक्ति इससे अछूता नहीं है।

 सच तो यह है कि आज के शिक्षित लोग अगर सोशल मीडिया से नहीं जुड़े हैं तो उसे पिछड़ा हुआ मान लिया जाता है लेकिन सोशल मीडिया के जो दुष्प्रभाव सामने आ रहे हैं, उसे लेकर सबको सावधानी बरतने की जरूरत है, वरना गंभीर मुसीबत का सामना करना पड़ सकता है।

 एक ऐसी ही घटना का यहां उदाहरण देना अप्रासंगिक नहीं होगा।

 विधाननगर उत्तर थानांतर्गत सॉल्टलेक की रहने वाली 16 वर्षीया एक किशोरी से शिवम और विराट नामक दो युवकों की दोस्ती फेसबुक के जरिये हुई थी।

 इसके बाद दोनों ओर से मोबाइल नंबर का आदान-प्रदान हुआ।

 फिर वे लोग घंटों मोबाइल पर बातें करने लगे।

 इस बीच गत 30 नवंबर को शिवम और विराट ने किशोरी को मिलने के लिए जगदल बुलाया।

 दोस्ती का फर्ज निभाने के लिए किशोरी उनके बुलावे पर लगभग 25 किलोमीटर का फासला तय कर उनके पास पहुंच गई।

 कथित तौर पर वहीं उसके साथ दुष्कर्म हुआ।

 दोनों युवकों ने इसकी जानकारी किसी को देने या थाने में शिकायत करने पर उसे समाज में बदनाम करने और गंभीर परिणाम भुगतने की चेतावनी दी।

 इस सदमे को लेकर उस दिन किशोरी अपने घर लौट गई और गुमशुम रहने लगी।

 उसकी उदासी परिजनों को खटक गई।

 परिजनों ने जब उससे इसका कारण पूछा तो वह रो पड़ी और अपने साथ हुई ज्यादती बयां कर दी।

 परिजनों ने तत्काल विधाननगर उत्तर थाने में शिकायत दर्ज कराई।

 पुलिस ने शनिवार को गुप्त सूचना के आधार पर जगदल में छापामारी कर दोनों युवकों को गिरफ्तार कर लिया।

 पुलिस के समक्ष दोनों ने अपना अपराध कबूल कर लिया है।

 उनके पास से किशोरी का मोबाइल नंबर भी बरामद हुआ है।

 पुलिस ने दोनों आरोपियों के खिलाफ दुष्कर्म, धमकी देने और साइबर पोस्ट एक्ट के तहत मामला दर्ज किया है।

 यह महज एक घटना की बानगी है।

 हकीकत तो यह है कि सोशल मीडिया के जरिये आये दिन इस तरह की बहुत सी आपराधिक घटनाएं घट रही हैं।

 कहने का तात्पर्य यह है कि हर चीज का स्याह और सफेद पक्ष होता है।

 सोशल मीडिया के भी स्याह और सफेद दोनों पक्ष हैं।

 सोशल मीडिया के माध्यम से किसी अजनबी के साथ जुडऩे से पहले काफी सावधानी बरतनी चाहिए।

 हालांकि इस माध्यम से विपरीत लिंग के प्रति आकर्षण पहले दोस्ती उसके बाद प्यार और फिर शादी में तब्दील होने के भी कई उदाहरण मौजूद हैं।

 इसके बावजूद युवतियों और महिलाओं को खास तौर पर सतर्क रहना चाहिए।

 इसलिए क्योंकि सोशल मीडिया पर ऐसे हादसे की शिकार युवतियां और महिलाएं ही अधिक हो रही हैं।

 उनके परिवार के लोगों को भी सावधान होने की जरुरत है।

 स्थानीय संपादकीय : पश्चिम बंगाल , सौजन्य – दैनिक जागरण।

