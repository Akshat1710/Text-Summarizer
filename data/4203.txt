खतरों के खिलाफ (हिन्दुस्तान)।

ऐसा क्यों होता है कि सरकारों और अदालतों को ऐसे मामलों में सख्ती बरतने की जरूरत पड़ती है, जिन मामलों में नियम नहीं सिर्फ आत्मानुशासन की जरूरत होती है।

 यह सच न होता, तो खुले में शराब पीने, शराब पीकर वाहन चलाने, हेलमेट या सीट बेल्ट न लगाने जैसे जीवन रक्षा से जुड़े मामलों में कानून क्यों बनाने पड़ते।

 दिल्ली सरकार ने खुले में शराब पीने वालों पर जुर्माना या जेल की सजा का कानून ऐसी ही किसी मजबूरी में बनाया होगा।

 यह मजबूरी शराब की दुकानों और ठेकों के बाहर लगने वाली कारों की लाइन, उनमें चलने वाले ‘मिनी बार’ और ठेलों-खोमचों पर छिप-छिपा के पीने वालों की भीड़ देखकर समझी जा सकती है।

 यह उस मजबूरी से भी महसूस किया जा सकता है, जब इन अड्डों के आस-पास से सामान्य जन, खासकर महिलाओं और बच्चियों का गुजरना दूभर हो जाता है, जब सिर्फ नशे के कारण सड़क या चौराहे पर कोई वाहन चालक किसी को ठोक देता है।

 फैसला भले ही दिल्ली सरकार का हो, हालात लगभग पूरे देश में ऐसे ही हैं।

 शराब का मामला सिर्फ खुले यानी सार्वजनिक स्थल पर पीने, पीकर वाहन चलाने और सड़क पर हंगामा करने तक सीमित नहीं है।

 इसे और आगे, बड़ी जागरूकता के स्तर तक ले जाने की जरूरत है।

 खुले में शराब पीना मतलब तमाम तरह की अराजकता को बुलावा देना है।

 याद करें, दिल्ली में शराब पीकर वाहन चलाने के मामले सिर्फ इसलिए कम हो गए, क्योंकि इस नियम का सख्ती से पालन किया गया और लोगों में डर पैदा हुआ।

 लोगों ने इसके खतरे को कई बार तब भी महसूस किया, जब सिर्फ इसी कारण से हादसे उनके सामने आए।

शराब के बारे में वैज्ञानिक सच का प्रचार-प्रसार भी बहुत जरूरी है।

 शराब धीरे-धीरे रक्त में मिलती है और असर दिखाती है।

 यह भी तथ्य है कि सिर्फ 20 फीसदी शराब पेट के जरिये शरीर में घुलती है, जबकि 80 फीसदी शरीर की छोटी आंतों के जरिये।

 इसके असर दिखाने का वक्त 30 से 90 मिनट के अंदर होता है और तब तक इसके असर से शरीर का प्राय: हर अंग किसी न किसी रूप में प्रभावित हो चुका होता है।

 यानी शराब किसी के भी बहकने के हालात पैदा कर चुकी होती है।

 फर्क सिर्फ इतना होता है कि किसी अंग पर यह जल्दी असर दिखाती है, तो किसी पर कुछ देर से।

 एक सच और भी है।

 यह पाया गया है कि खुले में शराब पीने वाले प्राय: खाली पेट होते हैं और वे सबसे छिप-छिपाकर जल्दबाजी में शराब पीते हैं।

 वास्तव में, ये शराब के लती होते हैं और इसके चलते वे दोहरे खतरे का शिकार बनते हैं।

 हमारी सड़कों के बहुत से हादसों की शुरुआत दरअसल यहीं से होती है।

, यह समस्या सिर्फ दिल्ली की नहीं, पूरे देश की है।

 दिल्ली ने तो सिर्फ पहल की है।

 यह पहल पूरे देश में होने की जरूरत है।

 साथ ही, राजस्व बढ़ाने का जरिया बन चुके उन मॉडल शॉप पर भी नजर गड़ाने की जरूरत है, जिनके बाहर दोपहर से ही नई-नई मॉडल की बाइकों की भीड़ लग जाती है।

 कभी नजर डालकर देखिए, इन मॉडल शॉप में बड़ी संख्या हमारी नई पीढ़ी की ही नजर आएगी।

 दरअसल, इस और ऐसे तमाम फैसलों को शराब या शराबियों के विरोध या उगाही का एक और जरिया बनने के रूप में नहीं, पीढ़ियों को बचाने के संकल्प के रूप में देखे जाने की जरूरत है।

 यह समझने की जरूरत है कि ये फैसले हम पर थोपने की नौबत क्यों आती है, जबकि ऐसे फैसले तो हमें खुद ही ले लेने चाहिए थे।

 ठीक ऐसे ही ट्रैफिक नियमों को सख्ती से लागू करने के फैसलों को भी इसी नजरिये से व्यापक जीवन हित में देखे जाने की जरूरत है।

सौजन्य – हिन्दुस्तान, 28-10-2016।

