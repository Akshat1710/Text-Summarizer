अशांति की आशंका (नवभारत टाइम्स)।

बढ़ती बेरोजगारी, असमानता और अच्छी नौकरियों की कमी इस साल दुनिया में अशांति पैदा करने में अहम भूमिका निभाने जा रही है।

 नीति बनाने वाले लोग और सरकारें अगर इस समस्या के समाधान की शुरुआत जल्दी नहीं करतीं तो मामला ज्यादा बिगड़ सकता है।

 अंतरराष्ट्रीय श्रम संगठन (आईएलओ) ने वर्ष 2017 के लिए वर्ल्ड एंप्लॉयमेंट एंड सोशल आउटलुक रिपोर्ट जारी कर दी है, जिसकी मूल चिंता यही है कि कैसे कई ये समस्याएं मिलकर दुनिया की शांति भंग करने जा रही हैं।

 रिपोर्ट के मुताबिक सबसे ज्यादा दिक्कत अरब और अफ्रीकी देशों को उठानी पड़ेगी, जहां पहले से ही अशांति का माहौल है।

, बेरोजगारी और असमानता का एक बड़ा कारण दुनिया के लगभग सभी देशों में व्याप्त राजनीतिक और आर्थिक अस्थिरता है।

 वर्ष 2011-12 में, जब दुनिया मंदी से उबरने की प्रक्रिया में थी, तब भारत समेत कई देशों में जबर्दस्त उथल-पुथल देखी जा रही थी।

 तब ऐसा माना जा रहा था कि समय बीतने के साथ चीजें नॉर्मल होती जाएंगी।

 लेकिन ऐसा हुआ नहीं।

 इससे पहले कि दुनिया को बेहतर बनाने की तरफ बढ़ा जाता, खासकर पश्चिम एशिया और उत्तरी अफ्रीका में, मामला दूसरी तरफ बढ़ गया और वहां लोकतंत्र की गुंजाइश पहले से भी कम हो गई।

 एक तरफ दुनिया में अच्छा जीवन जीने की जगहें कम होती जा रही हैं, दूसरी ओर इस रिपोर्ट के मुताबिक बेरोजगार और अपनी मौजूदा नौकरियों से असंतुष्ट लोग बड़ी संख्या में माइग्रेशन के लिए तैयार हैं।

 पिछली मंदी से बेरोजगार हुए लोगों की ही अभी सिस्टम में ठीक से वापसी नहीं हो पाई है, फिर नए लोगों को मनमाफिक रोजगार कहां से मिलेंगे रिपोर्ट कहती है कि पिछले चार दशक में सबसे ज्यादा अशांति पिछले दो सालों में बढ़ी है।

, इस रिपोर्ट के पहले वर्ल्ड इकनॉमिक फोरम भी कह चुका है कि 2017 में दुनिया भर में लोगों की आय में असमानता बढ़ने जा रही है, जिसकी वजह से समाज का ध्रुवीकरण और तेज होगा।

 इसका एक कनेक्शन ब्रिटेन के यूरोपियन यूनियन से अलग होने और अमेरिका में हुई डॉनल्ड ट्रंप की प्रेसिडेंसी से भी जोड़ा जा रहा है।

 रिपोर्ट के मुताबिक जो लोग फिलहाल स्थिर जीवन जी रहे हैं, उनके मन में भी दुनिया में व्याप्त अस्थिरता से एक भय घर कर गया है, जिसका समय से समाधान जरूरी है।

सौजन्य- नवभारत टाइम्स।

