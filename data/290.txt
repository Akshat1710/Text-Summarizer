घोटालेबाजों पर शिकंजा (दैनिक जागरण)।

देर से ही सही पंजाब के होशियारपुर-चिंतपूर्णी फोरलेन प्रोजेक्ट में जमीन घोटाला करने वालों पर शिकंजा कसता हुआ दिखाई देने लगा है।

 विजिलेंस ब्यूरो ने इस घोटाले में तत्कालीन एसडीएम, पटवारी, तहसीलदार, क्लर्क व तीन अकाली नेताओं सहित कुल तेरह लोगों पर धोखाधड़ी का मामला दर्ज कर लिया है।

 करोड़ों रुपये की धोखाधड़ी का यह मामला गत वर्ष उजागर हुआ था और मुख्यमंत्री प्रकाश सिंह बादल ने तब विशेष जांच दल गठित कर इसकी जांच के आदेश दिए थे।

 षड्यंत्र व धोखाधड़ी का यह मामला कितनी गहराई तक फैला था, इसका अंदाजा इस बात से लगाया जा सकता है कि इसमें प्रशासनिक व राजस्व विभाग के ऊपर से लेकर नीचे तक कई स्तर तक अधिकारी व कर्मचारी संलिप्त थे और कुछ नेताओं ने भी सांठगांठ कर बहती गंगा में जमकर डुबकी लगाई थी।

 जालंधर-होशियारपुर-चिंतपूर्णी फोरलेन प्रोजेक्ट की अधिसूचना जारी होने के बाद तीनों अकाली नेताओं ने अधिकारियों से मिलीभगत कर किसानों की जमीन तीस हजार रुपये प्रति मरला की दर पर खरीदी और सरकार को छह से दस लाख रुपये की दर पर बेच कर करोड़ों रुपये अपनी जेब में डाल लिए।

 इस प्रोजेक्ट के एस्टीमेट में बार-बार बदलाव किया गया और अब यही प्रशासनिक व राजस्व अधिकारियों के साथ नेताओं के लिए भी गले की फांस बन गया है।

 जिस स्तर तक यह मामला फैला हुआ था, उसे देखते हुए न तो इसकी जांच आसान थी और न ही इसकी तह तक पहुंचना मुमकिन दिखाई दे रहा था।

 लेकिन इसके लिए सरकार और विजिलेंस ब्यूरो की तारीफ करनी होगी कि उन्होंने ईमानदारी के साथ इसकी जांच की और आरोपियों के खिलाफ केस दर्ज हो सका।

 अब देखना यह होगा कि करोड़ों रुपये डकारने वाले इन आरोपियों को कितनी जल्द और कितनी सख्त सजा मिल पाती है।

 विजिलेंस ब्यूरो को चाहिए कि वह पूरे तथ्यों के साथ इस मामले को रखे ताकि आरोपियों को सख्त सजा मिल सके।

 यही नहीं प्रदेश में और जितने भी घोटाले-घपले, भ्रष्टाचार हुए हैं उनकी जांच भी पूरी गहराई से और शीघ्र की जानी चाहिए।

 उम्मीद है कि नई सरकार यह कार्य प्राथमिकता के आधार पर करेगी और ऐसी व्यवस्था का निर्माण भी करेगी ताकि इस प्रकार की धोखाधड़ी की संभावना को खत्म किया सके।

 तभी जनता और देश हित के लिए जारी होने वाली रकम सही जगह खर्च हो सकेगी और लोगों को इसका पूरा लाभ मिलेगा।

 स्थानीय संपादकीय : पंजाब ।

सौजन्य- दैनिक जागरण।

