प्रकृति की चिंता (दैनिक जागरण)।

तमाम प्रयास के बावजूद वन माफिया की गतिविधियों पर रोक नहीं लग पाना यह बताता है कि व्यवस्था में कहीं न कहीं छेद है।

——————-।

पेड़ों के कटान का अर्थ है प्रकृति से छेड़छाड़ और प्राकृतिक सौंदर्य की हत्या करना।

 इससे सिर्फ प्रकृति का ही हनन नहीं हो रहा, बल्कि पर्यावरण को भी नुकसान पहुंच रहा है।

 हिमाचल प्रदेश में पेड़ कटान के मामले लगातार सामने आते रहे हैं।

 कांगड़ा जिले के इंदौरा के जंगलों में सरकारी ठेकेदार ने राजा खासा के जंगल में 22 खैर के पेड़ काट डाले।

 उधर, ऊना जिले के भंजाल में पुलिस ने 25 खैर के मोछे बरामद किए हैं।

 इससे पहले भी कई जगह से ऐसे मामले सामने आते रहे हैं।

 हरियाली पर लगातार हो रहे प्रहार का अर्थ है कि विभाग के कर्मचारी आंख मूंदकर बैठे हैं व वनकाटु बिना फिक्र काम में लगे हैं।

 ऊना जिले से लकड़ी तस्करी के मामले लगातार सामने आना आम है।

 कांगड़ा जिले के ज्वालामुखी से चंदन के पेड़ रात के अंधेरे में कटते रहे हैं।

 कई जगह भवन निर्माण या सड़कों के निर्माण के लिए पेड़ काटे जा रहे हैं।

 तमाम कोशिशों के बावजूद वन माफिया पर अंकुश न लग पाना जताता है कि व्यवस्था में कहीं छेद है।

 अगर व्यवस्था दुरुस्त हो तो ऐसे मामलों में निश्चित तौर पर कमी आनी चाहिए, लेकिन ऐसा होता दिख नहीं रहा।

 चिंताजनक है कि सरकारी स्तर पर पर्यावरण संरक्षण की बात तो कही जाती है, लेकिन प्रशासनिक स्तर पर गंभीरता कई बार नजर नहीं आती।

 हर साल वन महोत्सव पर पौधे लगाने की परंपरा का निर्वहन करने के लिए राजनेता व अधिकारी आगे आते हैं।

 पर्यावरण को बचाने के लिए लंबे-लंबे भाषण दिए जाते है और लोगों को इसका पालन करने की सीख।

 लेकिन पौधों के संरक्षण का जिम्मा कितने लोग उठाते हैं।

 कितने पौधे सुरक्षित रहकर पेड़ बन पाते हैं।

 यह कोई नहीं जानता।

 अगर पर्यावरण का संरक्षण ऐसे किया जाना है तो तमाम तामझाम करना बेकार है।

 जरूरी है कि पेड़ों के संरक्षण के लिए किए जाने वाले प्रयास मन से हों न कि दिखावे के लिए।

 वनों का संरक्षण न कर लोग अपना ही नुकसान कर रहे हैं।

 ऐसे प्रयास होने चाहिए कि पेड़ कटान जरूरत होने पर ही किया जाए।

 एक पेड़ काटने पर दस पौधे लगाने का संकल्प हर व्यक्ति को लेना होगा।

 अगर पेड़ कटते रहे और पौधे न लगे तो मनुष्य के लिए सांस लेना मुश्किल हो जाएगा।

 स्थानीय संपादकीय : हिमाचल प्रदेश , सौजन्य- दैनिक जागरण।

