बंद हो यह दिखावा (दैनिक जागरण)।

विवाह समारोह या फिर अन्य किसी भी खुशी के मौके पर आग्नेय अस्त्रों बंदूक, रिवाल्वर व पिस्तौल इत्यादि से की जाने वाली अनावश्यक फायरिंग की यह बीमारी दूसरे राज्यों से आकर धीरे-धीरे पंजाब को भी अपनी चपेट में लेने लगी है।

 यही वजह है कि आए दिन राज्य में खुशी के मौके पर की जाने वाली यह फायरिंग किसी न किसी की जान ले रही है।

 अभी हाल ही में बठिंडा में एक खुशी के कार्यक्रम के दौरान बंदूक से निकली गोली ने स्टेज पर डांस कर रही एक युवती की जान ले ली।

 खुशी का सारा माहौल मातम में बदल गया।

 समझ नहीं आता कि ऐसे मौकों पर लोग दनादन हवाई फायरिंग करके कौन सी बहादुरी या शान दिखाना चाहते हैं।

 नि:संदेह समारोहों में हथियारों से ऐसी फायरिंग की घटनाएं बच्चों को भी हथियारों के प्रति आकर्षित करती हैं और बच्चे हथियारों के इसी शौक के चलते बड़े होकर गैंगस्टर बन रहे हैं।

 यदि पंजाब के सभी गैंगस्टरों की ही हिस्ट्री खंगाली जाए तो उनके हथियारों के प्रति प्रेम ने ही उन्हें किसी न किसी रूप में एक अच्छे नागरिक बनने के बजाय अपराध की अंधी गलियों की तरफ मोड़ा है।

 इसमें यदि हम गायकों की भूमिका को भी दोषी मानें तो इसमें कोई अतिश्योक्ति नहीं होगी।

 हथियारों पर गाए और फिल्माए गए गीत भी बाल मन को हथियारों की तरफ मोड़ रहे हैं।

 यहां पर हैरानीजनक तो है कि विवाह शादियों से लेकर खुशी के किसी भी अवसर पर जिन हथियारों का प्रयोग किया जाता है वे ज्यादातर या तो गैरकानूनी होते हैं या फिर होते तो वे लाइसेंसी हैं लेकिन उनका प्रयोग कोई और ही व्यक्ति कर रहा होता है।

 यदि हम सरकारी रिकार्ड भी खंगालें तो अधिकतर लोगों के पास जो हथियार रखने का लाइसेंस है वह अपनी सुरक्षा का न होकर खेती को जंगली जानवरों से बचाने के लिए मिला हुआ है।

 परंतु इसका वे इनका गलत तरीके से इस्तेमाल कर रहे हैं।

 जीपों, जिप्सियों में या अन्य प्रकार की गाडिय़ों में नंगे हथियारों को रखकर सरेआम शेखियां बघारते हुए चलते हैं।

 लाइसेंस पर हथियार को लेकर चलने का क्षेत्र तहसील या फिर उपमंडल स्तर का दर्ज है परंतु दबंगई दिखाते हुए घूमते पूरे राज्य में हैं।

 इतना ही नहीं, कई तो इन्हें गैरकानूनी तरीके से राज्य के बाहर भी लेकर जा रहे हैं और वारदातों को अंजाम दे रहे हैं।

 कानूनन हथियार का लाइसेंस उसी व्यक्ति को मिलता है जिसका चरित्र ठीक हो परंतु पंजाब में ऐसे सैकड़ों लोग हैं जिनकी पृष्ठभूमि आपराधिक है और थानों में हत्या से लेकर अपहरण तक कई मामले दर्ज हैं परंतु बावजूद इसके लाइसेंसी हथियार लेकर सरेआम चलते हैं।

 पुलिस व प्रशासन भी इनकी ऐसी दबंगई के आगे नतमस्तक नजर आता है।

 सरकार को चाहिए कि वह यदि सच में ही हथियारों के गैरकानूनी इस्तेमाल पर प्रतिबंध लगाना चाहती है तो वह सबसे पहले राज्य में पनप रही इस दिखावे की नई संस्कृति पर अंकुश लगाए।

 राज्य में जारी लाइसेंसों की पुन: समीक्षा करवाए और शादियों या खुशी के मौके पर फायङ्क्षरग करने वालों पर सख्ती बरतते हुए उनके लाइसेंस रद करे।

 अन्यथा खुशी में मातम का यह खेल बदस्तूर चलता रहेगा।

 स्थानीय संपादकीय : पंजाब , सौजन्य – दैनिक जागरण, 07-12-2016।

