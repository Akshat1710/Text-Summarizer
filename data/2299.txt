विपक्ष के रुख पर सवाल (दैनिक जागरण)।

विधानसभा में ज्वलंत मुद्दा उठाना, विरोध जताना, वाकआउट करना और विशेष कारणों से सदन का बहिष्कार करना विपक्ष का लोकतांत्रिक अधिकार है।

 लेकिन विपक्ष लगातार सदन की कार्यवाही में भाग न लेकर हंगामा और वाकआउट करे तो उसकी भूमिका पर सवाल उठना लाजिमी है।

 3 फरवरी से विधानसभा का बजट सत्र शुरू होने के पहले जब स्पीकर विमान बंद्योपाध्याय ने सर्वदलीय बैठक की तो विपक्ष ने उसका बहिष्कार कर दिया।

सदन की कार्यवाही के दौरान परिस्थितियां कुछ ऐसी बदली कि मुख्य विपक्षी पार्टी कांग्रेस और दूसरी विपक्षी पार्टी वाममोर्चा बजट का बहिष्कार करने पर बाध्य हुई।

 8 फरवरी को जब सरकारी और निजी संपत्ति नष्ट करनेवालों से कीमत वसूलने और उन्हें दंडित करने संबंधित विधेयक पेश किया गया तो विपक्ष के नेता अब्दुल मन्नान ने कुछ विंदुओं पर उसका विरोध किया।

 मन्नान अपनी बात कहने के लिए जब जिद पर अड़ गए तो स्पीकर ने उन्हें निलंबित कर दिया जिसे लेकर विपक्षी सदस्यों ने जमकर हंगामा किया और नौबत सुरक्षा कर्मियों के साथ हाथापाई करने तक पहुंच गई।

 हंगामा के दौरान मन्नान अस्वस्थ होकर सदन की फर्श पर लेट गए।

 उन्हें स्ट्रेचर से उठाकर सदन से बाहर ले जाया और गया और एंबुलेंस से अस्पताल पहुंचाया गया।

 इस घटना के दिन से विपक्ष ने विधानसभा का बहिष्कार करना शुरू किया।

 10 फरवरी को बजट पेश करने के दिन कांग्रेस और वाममोर्चा के विधायकों ने बाहर में नकली विधानसभा लगाकर वैकल्पिक बजट पेश किया।

 उसके बाद से विपक्ष ने लगातार सदन का बहिष्कार किया।

 हालांकि बाद में वाममोर्चा ने बजट पर हुई बहस में भाग लिया।

 लेकिन कांग्रेस बहस में शामिल नहीं हुई।

 आखिर विपक्ष के नेता अस्वस्थ हुए तो इसके लिए जिम्मेदार तो विपक्ष ही है।

 इसलिए कि हंगामा तो विपक्ष के द्वारा ही शुरू किया गया था।

 संसदीय व्यवस्था में विपक्ष लोकतांत्रिक ढंग से विरोध जता सकता है और प्रदर्शन भी कर सकता है लेकिन ऐसा भी नहीं करना चाहिए कि बातचीत और बहस के जरिए समस्या के समाधान की कोई गुंजाइश ही नहीं बचे।

 पश्चिम बंगाल विधानसभा में विपक्ष के अडिय़ल रवैये से ऐसी स्थिति पैदा हुई है तो यह लोकतंत्र के लिए शुभ नहीं है।

 संसदीय कार्यमंत्री पार्थ चटर्जी ने विपक्षी सदस्यों से सदन की कार्यवाही में भाग लेने की जो अपील की है उस पर विपक्ष को अमल करना चाहिए।

(हाईलाइटर-10 फरवरी को बजट पेश करने के दिन कांग्रेस और वाममोर्चा के विधायकों ने बाहर में नकली विधानसभा लगाकर वैकल्पिक बजट पेश किया।

 उसके बाद से विपक्ष ने लगातार सदन का बहिष्कार किया),  स्थानीय संपादकीय : पश्चिम बंगाल ।

सौजन्य- दैनिक जागरण।

