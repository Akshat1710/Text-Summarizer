ध्रुवीकरण का नया समीकरण (हिन्दुस्तान)।

आशंका यही थी कि किन्हीं वजहों से साइकिल चुनाव-चिह्न जब्त हो जाएगा।

 अगर ऐसा होता, तो न्याय नहीं माना जाता।

 अब जब चुनाव आयोग ने समाजवादी पार्टी का नाम और साइकिल चुनाव-चिह्न अखिलेश यादव को देने का फैसला कर लिया है, तो लगता यही है कि न्याय हुआ है।

 तस्वीर भी तो बिल्कुल स्पष्ट थी।

 लगभग 90 प्रतिशत पार्टी-पदाधिकारी, सांसद, विधायक आदि अखिलेश यादव के साथ थे।

 इसीलिए स्वाभाविक तौर पर उनका दावा ज्यादा मजबूत था।

, चुनाव आयोग का यह फैसला अखिलेश यादव के लिए काफी सुकूनदेह है।

 अब उत्तर प्रदेश में चुनावी मुकाबला बिल्कुल आमने-सामने का हो गया है, जहां एक तरफ संभावित सपा गठबंधन है (कांग्रेस-रालोद आदि से उसका गठबंधन लगभग तय है), तो दूसरी तरफ भारतीय जनता पार्टी।

 मायावती की बहुजन समाज पार्टी अब सत्ता की दौड़ से बाहर जाती हुई दिख रही है।

 असल में, समाजवादी पार्टी के परंपरागत वोटर मुस्लिम और यादव रहे हैं।

 अगर साइकिल चुनाव-चिह्न जब्त हो जाता और मुलायम व अखिलेश अलग-अलग चुनाव मैदान में उतरते, तो संभव था कि मुसलमानों में एक उलझन होती, जिसका फायदा मायावती को मिल सकता था।

 मगर चुनाव आयोग के फैसले के बाद अब ऐसा होता नहीं दिख रहा है।

 वैसे भी, मुसलमान बसपा की अपेक्षा सपा के ज्यादा करीब माने जाते हैं।

 मुसलमान इस चुनाव को लेकर खास संजीदगी दिखा भी रहे हैं।

 उनके लिए यह चुनाव इसलिए महत्वपूर्ण है, क्योंकि इसी से तय होगा कि नरेंद्र मोदी और मजबूत होंगे या नहीं।

, नवंबर के मध्य में मैं उत्तर प्रदेश गई थी।

 वहां नौजवानों और महिलाओं में तो अखिलेश का क्रेज मैंने देखा ही, 60-65 साल के बुजुर्ग यादव भी मुझे इस नौजवान मुख्यमंत्री के साथ खड़े दिखे थे।

 ऐसे बुजुर्ग कह रहे थे कि अगर समाजवादी पार्टी टूटती है, हालांकि वे ऐसा नहीं चाहते, तो उनका नेता अखिलेश यादव ही होंगे।

 उनकी नजर में सपा बेशक मुलायम सिंह यादव की पार्टी है, मगर उसका भविष्य अखिलेश यादव में ही है।

 हां, पुराने दिनों को लेकर बुजुर्ग मुसलमान मुलायम को लेकर जरूर भावुक थे।

 उनमें एक दुविधा थी, जिसका उस वक्त बसपा को फायदा मिलता हुआ दिख रहा था।

 मगर अब यदि सपा-कांग्रेस-रालोद गठबंधन होता है, तो यह तबका सीधे गठबंधन के खाते में जा सकता है।

 इतना ही नहीं, यह गठबंधन मुस्लिम-यादव से इतर दूसरी जातियों के नौजवानों और महिलाओं को भी अपनी ओर खींचेगा।

, अखिलेश यादव के पक्ष में उनका कार्यकाल भी जाता दिख रहा है।

 बतौर मुख्यमंत्री उन्होंने नरेंद्र मोदी का तरीका अपनाया।

 पिछले ढाई साल में उन्होंने सपा का मानो पुनरुद्धार कर दिया है।

 सपा की छवि पहले जातिवादी व दबंगों की राजनीति करने वाली पार्टी के रूप में थी, मगर अब यह विकास को तवज्जो देने वाली पार्टी कहलाने लगी है।

 अखिलेश ने इसके लिए सोशल मीडिया का सहारा लिया, जन-संपर्क किया, मीडिया में रहना सीखा और मोदी की तरह खुद को पेश करने की कला भी सीखी।

 उन्होंने कई बड़ी योजनाओं को तय समय में पूरा करवाया।

 मेट्रो और आगरा-लखनऊ एक्सप्रेस-वे जैसी योजनाओं के लिए वह खुद मेहनत करते हुए दिखे।

 अखिलेश ने कानून-व्यवस्था सुधारने का काम भी किया और महिलाओं व बच्चों के लिए ऐसी योजनाएं बनाईं, जिनमें उन्होंने केंद्र से किसी तरह की कोई मदद नहीं ली।

 यानी अखिलेश की योजनाएं किसी वादे की तरह नहीं रहीं।

 यही छवि उन्हें नरेंद्र मोदी पर भारी बनाती है।

 मोदी की कई योजनाएं आज भी वादे की तरह हमारे सामने हैं, जबकि अखिलेश ने जो वादा किया, उसे बहुत हद तक निभाया भी।

, अखिलेश के लिए अच्छी बात यह भी है कि पिछले कुछ दिनों से चल रहे पारिवारिक विवाद से उनकी छवि को ज्यादा नुकसान पहुंचता नहीं दिख रहा।

 बेशक तब अधिकतर यादव चाहते थे कि समाजवादी पार्टी न टूटे।

 मगर वे यह भी देख रहे थे कि अखिलेश बार-बार कुनबे को बचाने की कोशिश कर रहे हैं।

 जिन ‘बाहरी’ लोगों की बात कही जा रही थी, वह भी उन्हें कहीं न कहीं समझ में आ रही थी।

 अखिलेश का अपने दम पर खुद को मजबूत बनाना भी नौजवानों को प्रभावित कर रहा था।

 युवाओं को यह अच्छा लग रहा था कि अपनी क्षमता से यह नौजवान नेता अपनी पार्टी का सिरमौर बन गया है।

 लोगों को अखिलेश की यह बात भी दिल को छू गई थी कि वह विधानसभा चुनाव तक ही राष्ट्रीय अध्यक्ष बनना चाहते हैं, उसके बाद फिर से पार्टी की कमान मुलायम सिंह को सौंप देंगे।

, अगर चुनाव आयोग का फैसला अखिलेश के हक में नहीं जाता, तब क्या होता।

 तब कैसी तस्वीर बनती।

 इसका फिलहाल अंदाजा ही लगाया जा सकता है, मगर नवंबर के दौरे का मेरा अनुभव यही है कि लोगों में अखिलेश के प्रति एक सहानुभूति थी।

 मेरा यह भी मानना है कि आज कई संचार माध्यमों से लोग एक-दूसरे से जुडे़ हुए हैं, इसलिए मुमकिन है कि साइकिल चुनाव चिह्न या पार्टी का नाम न मिलने की सूरत में भी तस्वीर बहुत ज्यादा अलग नहीं होती।

 तब कई लोग यह भी कह रहे थे कि मुलायम सिंह ने जान-बूझकर विवादों को न्योता दिया है, ताकि पार्टी अखिलेश के हाथों में चली जाए।

 हालांकि मैं इससे इत्तफाक नहीं रखती।

, अब जब अखिलेश के चुनाव-चिह्न को लेकर लोगों के बीच तस्वीर साफ हो गई है, तो नुकसान सीधे-सीधे भाजपा का होता दिख रहा है।

 अब ध्रुवीकरण और तेज होगा।

 भाजपा की सोच यही थी कि उत्तर प्रदेश में सपा, बसपा और उसके बीच त्रिकोणीय मुकाबला हो, जिसमें उसे स्वाभाविक फायदा मिल सकता था।

 मगर अब चूंकि उत्तर प्रदेश में एक बड़ा गठबंधन बनने जा रहा है, तो मुसलमानों व यादवों का परंपरागत वोट-बैंक इस गठबंधन के साथ जा सकता है।

 बेशक अब भी बसपा में कई लोगों की दिलचस्पी होगी, मगर मेरा यही मानना है कि जैसे-जैसे चुनाव अभियान आगे बढ़ता जाएगा, ध्रुवीकरण तेज होता जाएगा, और लड़ाई सीधे-सीधे सपा-गठबंधन व भाजपा के बीच आमने-सामने की हो जाएगी।

 हालांकि यह ध्रुवीकरण किस हद तक होगा, इसका पता तभी चलेगा, जब अखिलेश यादव, राहुल गांधी, डिंपल यादव, प्रियंका गांधी, जयंत चौधरी जैसे युवा नेता उत्तर प्रदेश की सड़कों पर उतरेंगे।

(ये लेखिका के अपने विचार हैं), – नीरजा चौधरी, वरिष्ठ राजनीतिक विश्लेषक।

सौजन्य- हिन्दुस्तान।

