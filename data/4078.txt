दशकों पुराना दुष्प्रचार (दैनिक जागरण)।

राष्ट्रीय स्वयंसेवक संघ पर महात्मा गांधी की हत्या का आरोप लगाना कांग्रेस उपाध्यक्ष राहुल गांधी के लिए गुड़ भरा हंसिया साबित हो रहा है, जो उनसे न निगलते बन रहा है और न उगलते।

 उन्होंने भिवंडी की स्थानीय अदालत में अपने खिलाफ दाखिल मानहानि के मुकदमे को रद करने के लिए सर्वोच्च न्यायालय तक में अर्जी लगाई।

 एक सुनवाई में न्यायालय ने उन्हें अपने आरोप के लिए माफी मांगने का सुझाव दिया और कहा कि यदि वह ऐसा करें तो मामले को समाप्त किया जा सकता है।

 तब राहुल गांधी ने माफी मांगने से इन्कार कर दिया।

 अगली पेशी पर उनके वकील कपिल सिब्बल ने एक हलफनामा पेश किया।

 उसमें घुमा फिराकर यह साबित करने का प्रयास किया गया था कि राहुल गांधी ने संघ संस्था पर आरोप नहीं लगाया था, बल्कि यह कहा था कि हत्या करने वाला संघ से संबंधित था।

 अदालत ने केस करने वाले व्यक्ति केवकील से प्रतिक्रिया जानने के बाद कहा कि राहुल गांधी स्वयं उपस्थित होकर इस हलफनामे की पुष्टि करें।

 सर्वोच्च न्यायालय में उपस्थित होने के बजाय राहुल गांधी ने वकील के माध्यम से हलफनामा वापस ले लिया।

 अब इस मामले की सुनवाई भिवंडी की अदालत में होगी।

 वहां प्रत्येक सुनवाई पर राहुल गांधी को मौजूद रहना होगा।

 लोकसभा चुनाव में मुस्लिम बहुल भिवंडी की एक सभा में राहुल गांधी ने कहा था कि आरएसएस वालों ने गांधी की हत्या की और अब वे उन्हीं के नाम की दुहाई दे रहे हैं।

दरअसल महात्मा गांधी की हत्या होने के बाद से ही संघ पर बराबर इस तरह का आरोप लगाया जाता रहा है।

 हालांकि इसके लिए कतिपय नामी-गिरामी लोगों को माफी भी मांगनी पड़ी तथा कुछ समाचार पत्रों ने तो खेद भी व्यक्त किया।

 संघ ने प्रारंभ में तो इन आरोपों की उपेक्षा की, लेकिन जब पानी सिर से ऊपर निकलने लगा तब समय-समय पर उसके स्वयंसेवकों ने अदालत का सहारा लिया।

 भिवंडी में भी संघ के एक स्थानीय स्वयंसेवक ने राहुल गांधी की अभिव्यक्ति के खिलाफ अदालत का दरवाजा खटखटाया है।

 सर्वोच्च न्यायालय से राहत पाने में असफल राहुल गांधी की ओर से अब यह कहा गया है कि वह संघ को बेनकाब करने के अभियान से पीछे नहीं हटेंगे।

 यह तथ्य है कि महात्मा गांधी की हत्या करने वाले नाथूराम गोडसे और उनके भाई पर जो मुकदमा चला उसमें एक बार भी संघ का उल्लेख नहीं आया है।

 तत्कालीन गृह मंत्री सरदार पटेल ने तो संघ पर ‘माहौल उत्पन्न’ करने जैसी टिप्पणी पर खिन्नता व्यक्त की थी।

 उन्होंने प्रधानमंत्री जवाहरलाल नेहरू को लिखे पत्र में कहा था कि हत्या में संघ के लिप्त होने का कोई सबूत नहीं है।

 तत्कालीन गृह सचिव ने यहां तक लिखा कि संघ को अनावश्यक तरीके से इस मामले में घसीटा गया।

 जिस समय गांधीजी की हत्या हुई थी तब मैं ग्यारह वर्ष का था और अपने गांव की शाखा में जाता था।

 हत्या के दूसरे दिन जब मैं शाखा में पहुंचा तो पता चला कि वहां तेरह दिन तक शोक मनाया जाएगा।

 इसलिए न ध्वज लगेगा और न ही खेलकूद होगा।

 मंडल में बैठकर भजन या देशभक्ति के गीत गाए जाएंगे।

 उस समय नाथूराम गोडसे को संघी बताकर संघ को बदनाम करने का अभियान चलाया गया।

 यह भी दुष्प्रचार किया गया कि हत्या की खुशी में संघ की शाखाओं में मिठाई बांटी गई।

 इस असत्य, निराधार और निंदनीय प्रचार से उत्पन्न हिंसा के बहुत से स्वयंसेवक शिकार हुए।

दरअसल तत्कालीन कम्युनिस्ट नेताओं की अंग्रेजी की गुप्तचरी करने के कारण भद पिटी हुई थी।

 उन्हें गांधीजी की हत्या में एक अवसर नजर आया।

 अपने उद्धार के लिए कम्युनिस्ट नेताओं ने संघ को बदनाम करना आरंभ कर दिया।

 दुर्भाग्यवश कांग्रेस उस साजिश में शामिल हो गई।

 संघ ने देश के विभाजन से विस्थापित हुए लोगों को पाकिस्तान से सुरक्षित लाने और उनके पुनर्वास के लिए जो कार्य किया था, उसके कारण उसकी व्यापकता बढ़ गई थी।

 गांव-गांव संघ की शाखाएं शुरू हो जाने के कारण साम्यवादी अवधारणा के लोगों को भय सताने लगा था।

 महात्मा गांधी की हत्या के आरोप के रूप में उन्हें एक हथियार मिल गया, जिसका उन्होंने भरपूर उपयोग किया।

 कांग्रेस के एक असंतुष्ट वर्ग द्वारा साम्यवादियों को प्रोत्साहित कर इस आरोप को भुनाने का जो सिलसिला शुरू हुआ वह अभी तक जारी है।

 राहुल गांधी उसी सिलसिले के वशीभूत होकर अब अदालत में हाजिर होने के लिए बाध्य हो गए हैं।

 कुछ ‘उदारवादी’ या तटस्थ समङो जाने वाले लोग इस देश में तब भी थे और आज भी हैं।

 वे यह तो नहीं मानते कि गांधीजी की हत्या में संघ का हाथ था, लेकिन यह मानते हैं कि नाथूराम का संघ से संबंध था और संघ का हिंदुत्व का माहौल उनकी हत्या का कारण बना।

 हालांकि सच्चाई यह है कि ये दोनों आरोप या धारणाएं तथ्यहीन हैं।

 गांधीजी की हत्या के मामले की सुनवाई के दौरान अदालत ने नाथूराम को ‘उग्र हिंदू महासभाई’ कहा है।

 स्वयं नाथूराम गोडसे संघ के लोकतांत्रिक आचरण से इतना खिन्न था कि उसने संघ को ‘नपुंसकों की संस्था’ कह डाला था।

यदि उस समय के माहौल का, जिसमें गांधीजी की हत्या हुई, जिक्र न किया जाए तो समीक्षा अधूरी होगी।

 कांग्रेस ने देश विभाजन का पुरजोर विरोध किया था।

 गांधी भी इस विभाजन के खिलाफ थे।

 इसके बावजूद देश का विभाजन हुआ।

 करोड़ लोगों को विस्थापन का दंश ङोलना पड़ा।

 इसके कारण कांग्रेस और गांधीजी के प्रति लोगों के मन में आक्रोश था।

 नाथूराम गोडसे द्वारा हत्या करने के पूर्व भी गांधीजी पर हमले हुए थे, लेकिन उन्हें कोई सुरक्षा नहीं प्रदान की गई थी।

 इस माहौल के बीच ही भारत से पाकिस्तान को 55 करोड़ रुपये दिलवाने के लिए गांधीजी ने अनशन करने की धमकी दी।

 भारत सरकार ने 55 करोड़ रुपये पाकिस्तान को दिए, जिसकी चारों ओर निंदा हुई और गोडसे जैसे विक्षिप्त व्यक्ति को उनकी हत्या तक के लिए उत्तेजित किया।

 माहौल के संदर्भ में इस तथ्य की उपेक्षा बराबर की गई।

 यदि यह कहा जाए कि इस पक्ष को छिपाया गया तो अधिक उपयुक्त होगा।

 डॉ. हेडगेवार ने कहा था कि संघ का कार्य परिस्थिति निरपेक्ष है।

 आज भी संघ समाज के सहयोग से एक लाख से भी अधिक प्रकल्प चला रहा है।

 जो निहित स्वार्थ से प्रेरित हैं वे समय-समय पर तथ्यहीन आरोप लगाकर संघ के सामाजिक-सांस्कृतिक योगदानों पर पानी फेरने का असफल प्रयास करते रहे हैं।

लेखक :- राजनाथ सिंह सू्र्य (भाजपा के राज्यसभा सदस्य रह चुके हैं)।

सौजन्य :- दैनिक जागरण, 12-09-2016।

