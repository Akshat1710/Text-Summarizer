राजनीति में छिपे काले धन पर करना होगा करारा वार (बिजनेस स्टैंडर्ड)।

काले धन के खिलाफ जारी अभियान को भविष्य में काले धन के सृजन पर रोक लगाने तक भी ले जाना होगा।

 काले धन या अघोषित धन को पूरी तरह से पंगु करने के लिए अहम है कि राजनीतिक दलों और चुनावों में होने वाली फंडिंग से संबंधित कानून और नियमों को भी बदला जाए।

 काले धन की मदद के बगैर चुनाव जीतकर आने वाले सांसदों और विधायकों से ही काले धन के खिलाफ संघर्ष को धार देने की उम्मीद की जा सकती है।

गत 8 नवंबर को नोटबंदी के ऐलान के चंद घंटे पहले ही भारतीय जनता पार्टी (भाजपा) की कोलकाता इकाई के खाते में 500 और 1,000 रुपये के नोटों की एक करोड़ रुपये मूल्य की गड्डिïयां जमा कराई गईं।

 माक्र्सवादी कम्युनिस्ट पार्टी (माकपा) की बंगाल इकाई के मुखपत्र ‘गणशक्ति’ में जब इसके बारे में छपा तो भाजपा नेताओं ने कहा कि उस रकम को पूरी तरह कानूनी तरीके से जमा कराया गया था।

 इसके दो महीने पहले भाजपा के दो कार्यकर्ताओं को गाजियाबाद में पुलिस ने तीन करोड़ रुपये की नकदी के साथ पकड़ा था।

 मौके पर पहुंचे आयकर अधिकारियों ने उन दस्तावेजों की जांच के बाद भाजपा कार्यकर्ताओं और रकम दोनों को ही छोड़ दिया।

नोटबंदी के फैसले के 10 दिनों बाद 1,000 रुपये के नोटों वाली 91.50 लाख रुपये मूल्य की नकदी महाराष्ट्र के उस्मानाबाद जिले में एक कार से पकड़ी गई।

 वह कार भाजपा नेता और राज्य के सहकारिता मंत्री सुभाष देशमुख के नेतृत्व वाले लोकमंगल ग्रुप के नाम पर पंजीकृत थी।

 देशमुख ने इस बारे में पूछे जाने पर कहा कि वह रकम उनकी चीनी मिल के मजदूरों के वेतन भुगतान के लिए ले जाई जा रही थी।

 वह अपने पास सारे दस्तावेज होने का दावा कर रहे थे लेकिन अधिकारियों ने उस रकम को जब्त कर लिया।

इन रिपोर्टों से पता चलता है कि राजनीतिक दलों के कामकाज में नकदी किस तरह अहम भूमिका निभाती रही है।

 बिज़नेस स्टैंडर्ड में प्रकाशित एक रिपोर्ट में वर्ष 2004-05 से लेकर 2014-15 के दौरान देश के छह प्रमुख दलों के आयकर रिटर्न का विश्लेषण किया गया था।

 एसोसिएशन फॉर डेमोक्रेटिक रिफॉम्र्स की तरफ से किए गए अध्ययन में पाया गया है कि अधिकांश दलों के पास अज्ञात स्रोतों से बहुत बड़ी रकम आती है।

 इस अवधि में कांग्रेस के पास 3,323 करोड़ रुपये अज्ञात स्रोतों से आय के रूप में दिखाए गए हैं जो उसकी कुल आय का 83 फीसदी हैं।

 भाजपा अज्ञात स्रोतों से 2,125 करोड़ रुपये आय के साथ दूसरे स्थान पर रही है और यह रकम उसकी कुल कमाई का 65 फीसदी है।

 लेकिन अध्ययन में शामिल आखिरी दो वर्षों में भाजपा पहले और कांग्रेस दूसरे स्थान पर आ गई है।

 इन दो वर्षों में कांग्रेस सत्ता से बाहर हो गई जबकि भाजपा ने सरकार बना ली थी।

 अज्ञात स्रोतों की श्रेणी में कूपन बिक्री, स्वैच्छिक अंशदान और राहत कोषों के मद में शामिल राशि को शामिल किया जाता है।

राजनीतिक दलों को केवल उन लोगों के नाम और विवरण ही चुनाव आयोग और आयकर विभाग को देने होते हैं जो 20,000 रुपये से अधिक का चंदा देते हैं।

 बहुजन समाज पार्टी (बसपा) को तो इस अवधि में 449 करोड़ रुपये मिले हैं लेकिन उसमें से एक भी योगदान की राशि 20,000 रुपये से अधिक नहीं रही है।

 अज्ञात स्रोतों से आय के मामले में भारतीय कम्युनिस्ट पार्टी (भाकपा) 23 लाख रुपये के साथ सबसे नीचे रही है।

 इससे यही लगता है कि प्रधानमंत्री भले ही नकदी-रहित लेनदेन को बढ़ावा देने की अपील कर रहे हैं लेकिन उनकी अपनी ही पार्टी और अन्य दल उन स्रोतों से बहुत बड़ी रकम इक_ïा कर रहे हैं जिनके बारे में वे बता नहीं सकते हैं।

इसमें बदलाव लाने के लिए जरूरी है कि गोपनीय चंदे की 20,000 रुपये की सीमा को काफी नीचे लाया जाए।

 इसे 100 रुपये या किसी और स्तर पर रखने के बारे में सार्वजनिक बहस होनी चाहिए।

 इसके साथ ही यह प्रावधान भी किया जा सकता है कि अघोषित आय का हिस्सा कुल आय के 10 फीसदी से अधिक न हो।

 लोगों से चंदा लेने वाले सियासी दलों को हिसाब-किताब रखने में थोड़ी दिक्कत हो सकती है लेकिन असल में बहुत कम लोगों को ही इस बात पर यकीन है कि ये दल उनके चंदे पर ही निर्भर हैं।

 हालांकि नियमों में बदलाव से दलों को काले धन से दिए जाने वाले चंदे पर रोक जरूर लगेगी।

राजनीतिक दलों की आय और टैक्स रिटर्न के बारे में किए जाने वाले खुलासों के स्तर को भी बढ़ाना होगा।

 इसके साथ ही चुनाव आयोग को राजनीतिक दलों की गतिविधियों पर भी पैनी नजर रखनी होगी ताकि यह सुनिश्चित किया जा सके कि वे जिस तरह के खर्च का ब्योरा दे रहे हैं, उसमें घालमेल न हो।

 इससे ही जुड़ा जरूरी पहलू यह भी है कि चुनावी खर्च की सीमा को तर्कसंगत बनाया जाए।

 अधिकांश उम्मीदवार चुनाव के दौरान जितने खर्च का दावा करते हैं, असलियत में वह बहुत ज्यादा होता है।

यहीं पर चुनाव की सार्वजनिक फंडिंग का मुद्दा उभरकर सामने आता है।

 अगर उम्मीदवार सरकारी फंड से चुनाव खर्च ले रहा है तो फिर सार्वजनिक फंडिंग का मायने नहीं रह जाता है।

 सार्वजनिक फंडिंग से अमीर और गरीब उम्मीदवार के बीच बराबरी का भाव पैदा किया जा सकता है लेकिन पुराने और नए नेता के बीच इससे असंतुलन पैदा होगा।

आखिर आप किन नेताओं को अपने पैसे से चुनाव लड़वाना चाहेंगे।

 एक मापदंड तो उनका पिछला प्रदर्शन हो सकता है।

 जिला पंचायत और नगरपालिका के चुनाव लडऩे वालों को अपने निर्वाचन क्षेत्र के आकार को देखते हुए खुद ही फंडिंग जुटानी होगी।

 लेकिन अगर कोई निगम पार्षद विधानसभा को चुनाव लडऩा चाहे तो उसे सरकारी फंडिंग मिलनी चाहिए।

 संसदीय चुनाव के लिए भी यही सिद्धांत अपनाया जा सकता है।

 राजनीतिक दलों को सरकारी फंड उन्हें मिलने वाले मत प्रतिशत पर निर्भर करेगा।

 राजनीति को काले धन से मुक्त करने के लिए ये कुछ शुरुआती कदम हो सकते हैं।

, – सुबीर रॉय।

सौजन्य – बिजनेस स्टैंडर्ड।

