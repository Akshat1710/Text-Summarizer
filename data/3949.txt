विपक्ष और सरकार (नवभारत टाइम्स)।

नोटबंदी के खिलाफ सक्रिय कुछ विपक्षी दलों ने संसद के बाहर सरकार पर पहली बार साझा हमला बोला है।

 मंगलवार को कांग्रेस, टीएमसी और कुछ अन्य पार्टियों की साझा प्रेस कॉन्फ्रेंस में कांग्रेस उपाध्यक्ष राहुल गांधी ने प्रधानमंत्री से सवाल किया कि वह नोटबंदी का असल मकसद बताएं और यह साफ करें कि इससे प्रभावित गरीब लोगों के लिए वह क्या करने जा रहे हैं।

, राहुल गांधी ने यह भी कहा कि एक तरफ मोदी भ्रष्टाचार से लड़ने की बात कह रहे हैं, लेकिन दूसरी तरफ अपने ऊपर लगे करप्शन के आरोपों का जवाब नहीं देते।

 इस मौके पर पश्चिम बंगाल की मुख्यमंत्री ममता बनर्जी ने नोटबंदी को स्वाधीन भारत का सबसे बड़ा घोटाला बताया।

, दरअसल, इस प्रेस कॉन्फ्रेस के लिए कांग्रेस ने सभी प्रमुख विपक्षी दलों को आमंत्रित किया था, लेकिन कुछ दलों ने इसमें शिरकत नहीं की।

 केंद्र सरकार और उसके समर्थक इसे इस रूप में प्रचारित कर रहे हैं कि नोटबंदी पर विपक्ष में बिखराव देखा जा रहा है, यानी उसके विरोध का स्वर कमजोर पड़ गया है।

 सत्ता पक्ष यह मान कर चल रहा है कि विपक्ष को जनता का समर्थन नहीं मिल रहा।

, बहरहाल, एक प्रेस कॉन्फ्रेंस में कुछ दलों की अनुपस्थिति से इतना बड़ा अर्थ निकालना ठीक नहीं है।

 कुछ ही दिनों पहले संसद के शीतकालीन सत्र में तमाम दल एकजुट होकर सरकार का विरोध कर रहे थे।

 जाहिर है, नोटबंदी के मुद्दे पर न सिर्फ ज्यादातर विपक्षी दलों की राय एक सी है, बल्कि शिवसेना जैसे कुछ सत्तापक्षी दल भी खुलकर सरकार के साथ नहीं हैं।

यह अलग बात है कि राजनीतिक कारणों से कुछ दल संसद के बाहर एक-दूसरे के साथ नहीं दिखना चाहते।

 नोटबंदी कोई ऐसा मुद्दा नहीं है, जिस पर लोकसभा का बहुमत देखकर अंतिम राय बना ली जाए।

 नोटबंदी के पचास दिन पूरे होने जा रहे हैं।

 कांग्रेस और कुछ अन्य दलों ने अभी अपनी प्रेस कॉन्फ्रेंस में सिर्फ कुछ बुनियादी बातें उठाई हैं, जिन पर सरकार को अपनी स्थिति साफ करनी चाहिए।

 शहरों में कैश की किल्लत कुछ कम हुई है, लेकिन गांव-कस्बों में आज भी कोई राहत नहीं दिख रही।

 कई तरह की आर्थिक गतिविधियां ठप हो गई हैं।

 छोटे-मोटे कारोबार करने वाले और कामगार वर्ग बुरी तरह प्रभावित हुआ है।

, छोटे उद्यमी और किसान जबर्दस्त झटके का सामना कर रहे हैं।

 सब्जी उत्पादकों के सामने भुखमरी की समस्या है।

 देश को कैशलेस बनाने की बात कही जा रही है, पर अभी न तो देशव्यापी स्तर पर इसका कोई सिस्टम मौजूद है, न ही दो-चार महीनों की छोटी अवधि में लोगों को दिमागी तौर पर इसके लिए तैयार किया जा सकता है।

 आए दिन छापों में जिस तरह नए नोट पकड़े जा रहे हैं, उससे लोगों को लग रहा है कि नई व्यवस्था में भी कालेधन के खिलाड़ियों ने अपनी गोटी सेट कर ली है।

 सरकार को विपक्ष के बिखराव पर खुशी मनाने के बजाय इन सवालों का जवाब सोचना चाहिए।

 विपक्षी दलों को भी बताना चाहिए कि कालेधन से लड़ने का मौजूदा तरीका गलत है तो इसके लिए वे खुद कौन सा तरीका अपनाना चाहेंगे।

सौजन्य – नवभारत टाइम्स।

