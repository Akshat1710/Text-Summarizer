शिक्षा का गिरता स्तर (दैनिक जागरण)।

राज्य में शिक्षा को बढ़ावा देने के लिए पूर्ववर्ती सरकार द्वारा 96 डिग्री कॉलेज खोल दिए जाना तो ठीक है लेकिन वहां पर ढांचागत सुविधाएं न दिए जाना छात्रों के भविष्य से खिलवाड़ है।

 विडंबना यह है कि राज्य में कुकुरमुत्तों की तरह कॉलेज तो खुल गए, लेकिन अभी भी 31 ऐसे डिग्री कॉलेज हैं जिनके पास अपनी इमारतें नहीं है।

 यहां तक कि इन कॉलेजों में छात्रों के पसंदीदा विषय भी नहीं पढ़ाए जा रहे हैं और छात्रों को उनकी मर्जी से विषय थोपे जा रहे हैं।

 पूर्ववर्ती सरकार में कुछ विधायकों ने अपनी राजनीति चमकाने के लिए अपने अपने इलाकों में डिग्री कॉलेज तो खुलवा दिए लेकिन वहां पर ढांचागत सुविधाएं उपलब्ध नहीं करवा पाए, जिसका नतीजा यह हुआ कि छात्र अपना भविष्य तय नहीं कर पा रहे हैं।

 कुछ डिग्री कॉलेज हायर सेकेंडरी स्कूलों में चल रहा है जिससे स्कूलों में भी शिक्षा प्रभावित होकर रह गई है।

 दूर-दराज में रहने वाले छात्र न तो अपने इलाकों में खोले गए डिग्री कॉलेजों में शिक्षा के लिए रहे और न ही वे शहरों में आ सके जिससे छात्रों की प्रतिभा दबकर रह गई।

 हद तो यह है कि कश्मीर संभाग में 12 और जम्मू संभाग में 19 डिग्री कॉलेज किराए की इमारतों में चल रहे हैं।

 इतना ही नहीं, राज्य में चार हजार आठ सौ पचास स्कूलों के प्राइवेट बिल्डिंग में चलना शिक्षा की गुणवत्ता को प्रभावित करता है।

 इनमें अधिकांश वे स्कूल हैं जो सर्व शिक्षा अभियान और राष्ट्रीय माध्यमिक शिक्षा अभियान के तहत खुले हैं।

 राज्य में कुल 23684 सरकारी स्कूल हैं जिनमें से 4858 स्कूल ऐसे हैं जिनके पास अपनी इमारतें नहीं हैं।

 हद तो यह है कि सरकार शिक्षा और स्वास्थ्य सेक्टर के खस्ताहाल ढांचे को दुरुस्त करने में अपनी प्राथमिकता को लेकर दावे तो कर रही है लेकिन निजी इमारतों में सरकारी स्कूलों का खोलना छात्रों के भविष्य से खिलवाड़ है।

 अधिकतर इमारतें स्कूलों के मापदंड पर नहीं बनी है।

 न तो इनमें कोई खेल का मैदान है और न ही लेबोरेटरी।

 काम चलाऊ स्कूलों से छात्रों को भी खेल-कूद की अन्य गतिविधियों से वंचित होना पड़ रहा है।

 इससे सरकार की शिक्षा के प्रति गंभीरता उजागर हो जाती है।

 सर्वप्रथम सरकार को चाहिए कि वे स्कूल के बुनियादी ढांचों को मजबूत बनाएं।

स्थानीय संपादकीय- जम्मू-कश्मीर, सौजन्य- दैनिक जागरण।

