सुरक्षा की जवाबदेही (दैनिक ट्रिब्यून)।

भरोसे की व्यवस्था दें स्कूल।

अकसर ऐसी खबरें अखबारों की सुर्खियां बनती हैं कि स्कूल बस की दुर्घटना में इतने मासूम मारे गये।

 हाल के दिनों में उ.प्र. हरियाणा, पंजाब व अन्य राज्यों से सड़क व रेलवे क्रासिंग पर घर लौट रहे बच्चों की मौत की खबरें आयीं।

 अकसर चालक की लापरवाही उजागर हुई।

 सुप्रीम कोर्ट के स्पष्ट निर्देश हैं, मगर स्कूल प्रबंधन हर बार जिम्मेदारी से पल्ला झाड़ लेता है।

 कभी ट्रांसपोर्ट कंपनी के मत्थे दोष मढ़ देता है।

 अब मामले की गंभीरता को देख सीबीएसई ने दखल दी है।

 चेताया है कि किसी भी हादसे के लिए स्कूल प्रबंधन व प्रमुख जिम्मेदार होगा।

 लापरवाही पर स्कूल की संबद्धता रद्द की जा सकती है।

 स्कूल बसों से जुड़ी सुरक्षा चूकों पर यदि समय रहते ध्यान दिया जाये तो ऐसे हादसे टाले जा सकते हैं।

 यह दुखद है कि ऐसी लापरवाही के चलते कई संभावनाओं का समय से पहले अंत हो जाता है, बिना किसी कसूर के।

 इसे रोकने को हर तरह की सख्ती जरूरी है।

दरअसल, हाल के दिनों में प्राइवेट स्कूल खोलना एक मुनाफे का धंधा बन गया है।

 तमाम राजनेताओं और संपन्न लोगों ने स्कूलों में बड़ा निवेश किया है।

 उनकी प्राथमिकता मुनाफा है।

 अकसर स्कूलों के ट्रांसपोर्ट को सतही तौर पर लिया जाता है और मुनाफा तय करके बसों का संचालन निजी ट्रांसपोर्टरों को दे दिया जाता है।

 ट्रांसपोर्टर्स भी औने-पौने दामों में चालक-परिचालक रखकर अपने कर्तव्यों की इतिश्री कर लेते हैं।

 यह भी नहीं देखा जाता है कि चालक-परिचालक छात्र-छात्राओं के प्रति कितने संवेदनशील हैं।

 उनके पास वाहन चालन का अनुभव व जरूरी कागजात हैं भी कि नहीं।

 देखा गया है कि हर बड़े हादसे में चालक की जल्दबाजी व लापरवाही सामने आती है।

 स्कूल बस चलाने से मिलने वाले पैसे से उनका गुजारा नहीं चलता और अन्यत्र काम करने की फिक्र में बच्चों को जल्दबाजी में घर छोड़ने की फिराक में रहते हैं।

 स्कूल बसों में जीपीएस सिस्टम, सीसीटीवी कैमरे व अन्य उपकरण लगाये जाने चाहिए, ताकि स्कूल प्रबंधन बस चालक व परिचालक की गतिविधि पर नजर रख सके।

 हाल के दिनों में दिल्ली व अन्य शहरों में परिचालक द्वारा बच्चियों से छेड़छाड़ की घटनाएं भी सामने आयीं।

 अभिभावकों ने विरोध भी किया।

 कुछ शहरों में महिला हेल्परों की नियुक्ति भी हुई।

 मगर दुर्भाग्य कि ऐसे नियम-कानून पूरे देश में लागू नहीं होते।

सौजन्य- दैनिक ट्रिब्यून।

