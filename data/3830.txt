आप की राजनीति (अमर उजाला)।

आम आदमी पार्टी की बहुप्रतीक्षित राष्ट्रीय परिषद की बैठक से संबंधित प्रक्रिया के बहाने अरविंद केजरीवाल का विरोध कर रहे असंतुष्ट नेता और पार्टी के कार्यकर्ता भी जानते हैं कि वे ऐसा मुद्दा उठाने की कोशिश कर रहे हैं, जिसका अब सिर्फ प्रतीकात्मक मतलब रह गया है।

 इसकी फिलहाल कोई संभावना नहीं दिखती कि पार्टी से बाहर कर दिए गए योगेंद्र यादव और प्रशांत भूषण जैसे नेताओं और केजरीवाल के बीच सुलह हो सकेगी।

 राष्ट्रीय परिषद के वरिष्ठ सदस्य शांति भूषण भले ही आज आप को खाप बताएं, मगर यह भी सच है कि दिल्ली विधानसभा चुनाव के ऐन बीच में उन्होंने केजरीवाल की मुख्यमंत्री पद की दावेदारी पर सवाल उठाकर पार्टी की किरकिरी की थी।

 आप ने राजनीति में नई लीक पर चलने का वायदा किया था, लेकिन व्यावहारिक और सैद्धांतिक राजनीति में बहुत फर्क होता है।

, अपने मूल मुद्दों पर कायम रहते हुए चुनावी राजनीति में जीत दर्ज करना आसान नहीं; असल में केजरीवाल और उनके साथियों के लिए यही सबसे बड़ी चुनौती थी।

 इस लिहाज से देखें, तो केजरीवाल और उनकी पार्टी ने अनेक गलतियां की, जिनकी ओर उनके पुराने साथी निरंतर आगाह करते रहे।

 चूंकि दोनों पक्ष इतनी दूर चले गए हैं, कि इस पर बात करना अब बेमानी होगा।

 पहली बार दिल्ली विधानसभा चुनाव में जीत दर्ज करने के बाद पार्टी को अखिल भारतीय स्तर पर उतारने के अदूरदर्शी फैसले में उन्हीं नेताओं की अहम भूमिका थी, जिन्हें सैद्धांतिक राजनीति की समझ तो है, पर उनकी जमीन पर कोई पकड़ नहीं है।

 यह भी सच है कि केजरीवाल सरकार सिर्फ केंद्र और उपराज्यपाल की आड़ लेकर अपनी जिम्मेदारियों से नहीं बच सकती।

 उसकी कुल साख इसी पर टिकी है कि वह दिल्ली में कैसी सरकार चलाती है।

 नीतीश के शपथ ग्रहण में शामिल होकर और फिर लालू यादव से गले मिलने पर सफाई देकर केजरीवाल ने यह साबित कर दिया है कि वह भी खांटी राजनीतिक बन चुके हैं।

 वास्तव में 2019 के लोकसभा चुनाव की दौड़ से खुद को अलग कर पंजाब के चुनाव पर ध्यान केंद्रित करने की बात करके केजरीवाल ने दूरगामी राजनीति की ओर इशारा किया है, वह इसमें कितना सफल हो पाएंगे, यह वक्त बताएगा।

सौजन्य :अमर उजाला,24.11.2015।

