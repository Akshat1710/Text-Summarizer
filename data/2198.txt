दागियों पर लगाम (राजस्थान पत्रिका)।

दागदार उम्मीदवारों के चुनाव लडऩे पर रोक लगाने की खबरें सुनते-सुनते कान जरूर पक गए, लेकिन सालों से नजर कुछ नहीं आया।

 अब फिर इस तरह की खबरें आ रही हैं कि केंद्र सरकार आपराधिक छवि वाले नेताओं पर लगाम कसने जा रही है।

 सरकार विधि आयोग की उन सिफारिशों को लागू करने की तैयारी में जुटी है जिसके तहत राजनीति और अपराधीकरण को अलग करने में मदद मिल सके।

विधि आयोग ने चुनाव आयोग तथा अन्य संबंधित पक्षों से विचार-विमर्श के बाद कुछ सिफारिशें की हैं।

 इनमें पांच साल या इससे अधिक की सजा वाले मामलों में चार्जशीट दायर होने वाले नेताओं को चुनाव लडऩे की अनुमति नहीं होगी।

आयोग ने राजनीतिक दलों के नेताओं के खिलाफ चल रहे मामलों की सुनवाई के लिए फास्ट ट्रेक अदालतें गठित करने का सुझाव भी दिया है।

 इसके तहत ये अदालतें एक साल के भीतर मामलों पर फैसला सुना देंगी।

विधि आयोग ने प्रावधान ये भी रखा है कि फास्ट ट्रेक अदालतों से सजा पाने वाले नेता भले ही ऊपरी अदालतों से बरी हो जाएं लेकिन उनके चुनाव लडऩे पर रोक बरकरार रहेगी।

 ऐसे नेता भविष्य में न तो कोई राजनीतिक दल बना पाएंगे और न किसी राजनीतिक दल के पदाधिकारी ही बन पाएंगे।

 चुनाव सुधार को लेकर पिछले दो दशक से कार्रवाई चल रही है लेकिन नतीजे सामने नहीं आए।

विधि आयोग ने सिफारिशों के मसौदे को पिछले महीने अंतिम रूप दे दिया बताते हैं।

 सरकार इन सिफारिशों को लागू करने की अंतिम प्रक्रिया से गुजर रही है।

 चुनाव सुधार के लिए पेड न्यूज छापने और झूठे शपथ-पत्र दाखिल करने वालों के खिलाफ कड़ी सजा के प्रावधान की तैयारी भी अंतिम चरण में है।

 देर से ही सही लेकिन अब भी ऐसी सिफारिशें लागू हो जाती हैं तो दूषित होती राजनीति में सुधार की उम्मीद जरूर जगती नजर आएगी।

 बेहतर होगा कि इन सिफारिशों को दलगत राजनीति से ऊपर उठकर स्वीकारा जाए।

 राजनीति के अपराधीकरण ने लोकतंत्र पर जो दाग लगाया है, उसे धोए बिना हम सबसे बड़े लोकतंत्र कहलाने के हकदार नहीं हो सकते हैं।

, सौजन्य – राजस्थान पत्रिका।

