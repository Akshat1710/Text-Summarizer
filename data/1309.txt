मणिपुर चुनाव में शर्मिला के मायने (दैनिक ट्रिब्यून)।

कहते हैं, अकेला चना भाड़ नहीं फोड़ता।

 साठ सदस्यीय मणिपुर विधानसभा के लिए इरोम शर्मिला की नई नवेली पार्टी, पीपुल्स रिसर्जेंस एंड जस्टिस अलायंस (प्रजा), सिर्फ तीन प्रत्याशी खड़े कर राज्य की राजनीति में भाड़ फोड़ने के रास्ते पर चल पड़ी है।

 यह कैसे संभव है।

 इस सवाल पर विमर्श होना चाहिए।

 इरोम शर्मिला कुछ विचित्र कि़स्म की राजनीति कर रही हैं।

 कल्पना कीजिए कि प्रजा के तीन विधायक जीत भी जाते हैं तो उससे क्या इरोम शर्मिला सूबे की राजनीतिक सूरत बदल पाएंगी।

 इरोम शर्मिला स्वयं थोबल विधानसभा क्षेत्र से मुख्यमंत्री ओकराम इबोबी सिंह के विरुद्ध लड़ रही हैं।

 मुख्यमंत्री को शिकस्त देना, इरोम शर्मिला की राजनीति का मास्टर स्ट्रोक है।

 मगर, क्या ओकराम इबोबी सिंह को मात्र हरा देने से इरोम शर्मिला का राजनीतिक लक्ष्य पूरा हो जाना है।

 या दूसरी ताकतें इरोम शर्मिला को राजनीतिक प्रक्षेपास्त्र बनाकर इबोबी सिंह को भेदना चाहती हैं।

माकपा माले की सहानुभूति इरोम शर्मिला से रही है।

 अरविंद केजरीवाल कुछ साल पहले तक चाह रहे थे कि इरोम शर्मिला मणिपुर में आम आदमी पार्टी का मुख्यमंत्री चेहरा बनें।

 तृणमूल कांग्रेस ने भी ऐसा ही चाहा था।

 इरोम शर्मिला द्वारा इनकार के बावजूद अरविंद केजरीवाल की श्रद्धा उनके प्रति बनी रही।

 तीस युवाओं की कोर टीम इरोम शर्मिला के लिए रणनीति तैयार कर रही है।

 इस कोर टीम में कुछेक लोग ऐसे हैं, जिन्हें प्रशांत किशोर के साथ काम करने का अवसर मिला था।

 इरोम शर्मिला ने पार्टी तो बना ली, पर फंड नहीं है।

 साइकिल की सवारी पहले से करती रही हैं, अब चुनाव प्रचार भी उसी से कर रही हैं।

 टेन फोर चेंज, इरोम शर्मिला का नारा है।

 इसके द्वारा वोटरों को संदेश दिया गया है कि प्रदेश में बदलाव के लिए दस रुपये पार्टी फंड के लिए दीजिए।

 ऑनलाइन के ज़रिये इरोम शर्मिला को काम चलाने भर चंदा मिल पाया है।

 केजरीवाल ने प्रजा फंड में पांच लाख रुपये दिये थे।

 आप सांसद भगवंत मान ने भी एक महीने की सेलरी प्रजा फंड के लिए दान दी है।

2014 तक इरोम शर्मिला चुनाव लड़ने से इनकार करती रहीं।

 सोलह वर्ष बिना अन्न-जल के अनशन पर रहने वाली इरोम शर्मिला दुनिया की सबसे लंबी अवधि तक आंदोलन करने वाली महिला साबित हुई हैं।

 1958 से सेना को विशेष अधिकार देने वाले काऩून (एएफएसपीए) को पूर्वोत्तर से समाप्त करना इरोम शर्मिला का एजेंडा रहा है।

 मणिपुरी महिला थांगलम मनोरमा को पूछताछ के बहाने असम राइफल्स के जवानों ने उठाया था।

 टार्चर और यौन उत्पीड़न कर उसे मार डालने के आरोप लगे थे।

 इसके प्रतिकार स्वरूप इरोम शर्मिला नवंबर 2000 में भूख हड़ताल पर चली गईं।

 इस पर जब कुछ नहीं हुआ तो 2004 में असम राइफल्स मुख्यालय के सामने औरतों के एक समूह ने ‘इंडियन आर्मी रेप अस’ के बैनर के साथ निर्वस्त्र विरोध प्रदर्शन कर पूरी दुनिया को हिला दिया था।

 इस प्रदर्शन का नेतृत्व इरोम शर्मिला कर रही थीं।

तेरह साल में दुनिया बदल नहीं गई।

 मणिपुर के चुनाव में महिलाओं से छेड़छाड़, बलात्कार पहले भी एजेंडा नहीं बना, आज भी नहीं है।

 सेना का विशेषाधिकार समाप्त किया जाना भी मुख्य मुद्दा नहीं है, जिस वजह से इरोम शर्मिला की पहचान अंतर्राष्ट्रीय स्तर पर बनी थी।

 राजनीति की रपटीली राह क्या इरोम शर्मिला को उनकी मंजि़ल से दूर कर देगी।

 इस सवाल का उत्तर शायद कुछ समय बाद मिले।

लगभग 27 लाख, 22 हज़ार की जनसंख्या वाले मणिपुर की आधी आबादी महिलाओं की है।

 प्रजा को छोड़ सभी पार्टियों ने महिला प्रत्याशी के मामले में बिल्कुल नकारात्मक रवैया अपनाया है।

 कांग्रेस और भाजपा ने दो-दो महिला प्रत्याशियों को उतार कर खुद को सवालों के घेरे में खड़ा किया है।

 टीएमसी (तृणमूल कांग्रेस) को 24 प्रत्याशियों में सिर्फ दो महिलायें चुनाव लड़ने के वास्ते मिलीं।

मणिपुर की लगभग साठ फीसदी आबादी इम्फाल के इर्द-गिर्द घाटी में रहती है।

 शेष कुकी, नगा, ज़ोमी कबीले के लोग पहाड़ों में निवास करते हैं।

 घाटी में मैतेई, मणिपुरी ब्राह्मण, विष्णुप्रिय मणिपुरी के अलावा आबादी का 8.3 प्रतिशत पांगल (मणिपुरी मुसलमान) हैं।

 इन सबका राजनीति और व्यापार में दखल रहता है।

 पांगल मुसलमानों में साक्षरता 58.6 प्रतिशत है।

 साक्षरता बढ़ने से मणिपुरी मुसलमानों पर फतवे का असर कम दिखता है।

 53 प्रतिशत मैतेई आबादी को प्रभावित करने के मकसद से इबोई सिंह ने नये सिरे से जि़लाबंदी की थी, जिसके विरुद्ध नगा बहुल इलाकों में लंबे समय तक नाकेबंदी का मंजऱ था।

 हिंदू, ईसाईयत, इस्लाम, बौद्ध, सनमाही (मैतेई जिसे मानते हैं) मतावलंबियों को आईने में उतारने का प्रयास प्रत्याशी कर रहे हैं।

मणिपुर में मतदान दो चरणों में, चार और आठ मार्च को है।

 लेफ्ट पार्टियां अपनी खोई ज़मीन वापिस चाहती हैं।

 जन नेता हाइजम ने किसी ज़माने में वामपंथ की जड़ें इस प्रदेश में मज़बूत की थीं, जिन्हें उग्रवाद, कबीलाई विवादों और सत्ता के नशे में चूर उन्हीं के नेताओं ने कमज़ोर कर दिया।

 सीपीआई, सीपीएम, आम आदमी पार्टी, जेडी-यू, बहुजन समाज पार्टी ने लेफ्ट एंड डेमोक्रेटिक फ्रंट (एलडीएफ) बनाया है और पचास सीटों पर प्रत्याशी खड़े किये हैं।

 मणिपुर की रणनीति को देखकर सवाल तो बनता है कि यूपी और पंजाब के चुनावों में ये समान विचारधारा वाले नेता एक मंच पर मदद के लिए क्यों नहीं आये।

 मणिपुर में भाकपा के राज्य सचिव एम. नारा सिंह को एलडीएफ गठबंधन का सबसे मज़बूत चेहरा कहा जा सकता है।

सीपीआई की सूबे की सत्ता में अहम भूमिका 2002 से देखी जा रही थी।

 भाकपा के पांच विधायकों द्वारा समर्थन की वजह से ओकराम इबोबी सिंह 7 मार्च 2002 को कांग्रेस के मुख्यमंत्री बने।

 उन दिनों सेक्यूलर प्रोग्रेसिव फ्रंट (एसपीएफ) का गठन किया गया था।

 2007 में एसपीएफ को सत्ता में आने का अवसर एक बार फिऱ मिला, मगर उस चुनाव में सीपीआई की सीट घटकर पांच से चार हो गई।

 साल भर के भीतर एसपीएफ गठबंधन में दरार एक फर्जी एनकांउटर की वजह से आई।

 मणिपुर में सीपीआई का जनाधार धीरे-धीरे घटने लगा और 2012 के चुनाव में उसे एक भी सीट हासिल नहीं हुई।

मणिपुर में 2001 में समता पार्टी ने 106 दिनों तक शासन किया था।

 1977 में जनता पार्टी भी दो साल 137 दिन तक सत्ता में रही।

 मणिपुर में सबसे अधिक कांग्रेस मुख्यमंत्रियों ने मज़े किये, लेकिन जनता को विकास के दर्शन बमुश्किल मिले।

 गऱीब-अमीर की खाई और चौड़ी होती चली गई।

 नार्थ-ईस्ट इंडिया डेवलेपमेंट पार्टी के अध्यक्ष नरेंगेबाम समरजीत ने नारा दिया है कि राजनीति में जो गंदगी है, उसकी सफाई राजनीति से ही होगी।

 डिटरजेंट बेचने वाली कंपनियों को इस नारे पर ध्यान देना चाहिए।

– पुष्परंजन, सौजन्य- दैनिक ट्रिब्यून।

