नाकेबंदी के खतरे (राष्ट्रीय सहारा)।

आखिरकार मणिपुर के खतरनाक होते हालात को लेकर केंद्र सरकार की तंद्रा टूटी और उसने केंद्रीय अर्धसैनिक बल को चार हजार जवानों को वहां भड़के हालात को संभालने के लिए भेजा।

 पर यह कदम कम-से-कम एक महीने पहले उठाने की जरूरत थी, जब दो नए जिलों के गठन के विरोध में यूनाइटेड नगा काउंसिल (यूएनसी) मणिपुर की जीवनरेखा कही जाने वाली हाईवे को अनिश्चितकालीन बंद करने का आह्वान किया।

 यह वहां हिंसा करने वालों और इससे आहत होने वालों के बीच संबंध के हिंसक बिगाड़ की शुरु आत थी।

 पिछले रविवार इस हिंसा का भयानक रूप उस समय सामंने आया जब पूर्वी इंफाल शहर के खुरई में स्थानीय लोगों ने सड़क जाम खुलवाने की कोशिश में गश्त कर रही एक पुलिस टुकड़ी को अपना निशाना बनाया।

 हिंसा देखते-देखते इस कदर भयावह शक्ल अख्तियार कर गई कि पहले तो गाड़ियों से मुसाफिरों को उतारकर उन्हें आग के हवाले किया गया।

 पर बाद में पागल भीड़ ने यात्रियों से भरे वाहनों को भी फूंकना शुरू कर दिया।

 इस तरह कुल 21 वाहन तहस-नहस किए गए।

 इस घटना के बाद से इंफाल के दोनों जिलों में कर्फ्यू लगा दिया गया।

 इन दोनों ही जिलों में कई समुदाय के लोग एक साथ रहते हैं।

 पश्चिमी इंफाल में सिर्फ रात में कर्फ्यू लगा है, जबकि पूर्वी इंफाल में पूरे समय के लिए।

 भड़काऊ अफवाहों पर रोक लगाने के लिए सरकार ने इस पूरे क्षेत्र में मोबाइल और इंटरनेट सेवाओं को भी स्थगित कर रखा है।

 बीते एक नवम्बर को जब यूएनसी ने हाईवे जाम की घोषणा की थी तो हालात के इस तरह बिगड़ने का अंदेशा शायद ही किसी को रहा होगा।

 पर रविवार को घटना ने सबको चौंका कर रख दिया।

 हां, यह जरूर था कि कुछ जानकार इस बात से जरूर आगाह कर रहे थे कि जाम अगर लंबा खिंचा तो हालात बुरे होंगे और इनका सबसे ज्यादा असर उन स्थानीय लोगों पर पड़ेगा, जो नोटबंदी की मार से पहले से परेशानहाल हैं।

 यूएनसी का हाईवे जाम इस संभावना के बाद शुरू हुआ कि मणिपुर सरकार सदर (सलेक्टेड एरिया डवलपमेंट एंड एडमिनिस्ट्रेटिव रीजन) उपमंडल को पूरे तरह से जिले की हैसियत देने के लिए सेनापति जिले को इधर-से-उधर कर सकती है।

 दिलचस्प है कि यह इस उपमंडल के निवासियों खासतौर पर स्थानीय बहुसंख्यक कुकीज और उनको साथ स्थानीय नेपालियों की पुरानी मांग रही है।

 सदर हिल्स का विस्तार ऐसा है कि वह मणिपुर के सभी प्रदेशों को कहीं-न-कहीं छूता है।

 उत्तरी हिमालय क्षेत्र में पर्वत श्रृंखलाएं आमतौर पर उत्तर से दक्षिण की ओर विस्तारित हैं।

 इसलिए इंफाल घाटी में तलहटियां (फुट हिल्स) पूर्व-पश्चिम के मुकाबले उत्तर और दक्षिण में खासा विस्तृत और गहरी हैं।

 जाहिर है, इन तलहटी क्षेत्रों में आगे शुरू होने वाले पर्वतीय क्षेत्रों के मुकाबले धरती काफी चौरस है और सिंचित भी।

 यह चावल की खेती के लिए खासी उपयुक्त है।

 परंपरागत रूप से या यों कहें कि सामंती दौर की राजनीति के बाद से कुकी और दूसरी जनजातियां यहां बसी हुई हैं, जबकि नगा ईपरी इलाके में रहते रहे हैं।

 पर नब्बे के दशक में यह स्थिति तब बदलने लगी, जब दोनों जनजातियों के बीच आपसी संघर्ष की शुरुआत हुई।

 इन संघर्षो में हजारों मौतें हुई और सैकड़ों लोग विस्थापित हुए।

 आलम यह हुआ कि सदर हिल्स एक तरह से एक जिले की शक्ल में काम करने लगा और इसका प्रशासनिक क्षेत्र कैनपोकपी बन गया; क्योंकि कुकी जनता को अपने सरकारी कामकाज के लिए सेनापति का चक्कर लगाने में मुश्किल होती थी।

 इसमें सदर हिल्स को लेकर यूएनसी का एतराज यह रहा कि वे मानते हैं कि नगा यहां के मूल निवासी हैं और कुकी प्रवासी।

 उनका आरोप है कि आज हालात ऐसे हो गए हैं कि जैसे किरायेदार मकानों पर कब्जा करके इसके मालिकों को बाहर खदेड़ रहे हैं।

 यूएनसी को यह भी लगता रहा है कि मणिपुर सरकार चाहती है कि इस समस्या से निपटने के लिए वह इस नगालिंगम के नाम से जाने जानेवाले इस पूरे इलाके को अलग-अलग प्रशासकीय हलकों में बांट दे।

 सदर के साथ असम सीमा से लगे जिरिबेम को भी जिला बनाया गया है।

 यह क्षेत्र बराक घाटी में सिल्चर से लगा इलाका है।

 इस इलाके में मेटी और बंगालियों की गैरजनजातीय आबादी ज्यादा है।

 इसे 220 किलोमीटर दूर पूर्वी इंफाल जिले से उपमंडल के तौर पर जोड़ा गया है।

 स्थिति यह है कि सटे इलाके तमांगलोंग से अलगाने के कारण जिरिबेम में जमीन के मालिकाना हक सहित कई प्रशासनिक मामलों को निपटाने में खासी कठिनाइयों का समाना करना पड़ रहा है।

 दिलचस्प है कि तमांगलोंग आरक्षित जनजातीय क्षेत्र है।

 मणिपुर सरकार ने इन दो जिलों की शिनाख्त नये सिरे से अक्टूबर आखिर में तय की।

 पर यूएनसी ने साफ कर दिया कि बिना उन्हें भरोसे में लेकर मणिपुर सरकार बिना उसकी सहमति के नए जिलों का निर्माण नहीं कर सकती है।

 इस तरह उसने अपनी मांग पर जोर देने के लिए अनिश्चितकालीन राजमार्ग बंदी का एलान नवम्बर से कर दिया।

 इस बीच, सदर हिल्स जिलों की मांग करने वालों की तरफ से सड़क जाम की धमकी दी जा रही है।

 कुल मिलाकर जिस तरह के हालात बन रहे हैं, वे बहुत ही त्रासद हैं।

 यही नहीं, हिंसा एक खतरनाक सांप्रदायिक शक्ल भी अख्तियार करती जा रही है।

 इसमें सबसे ज्यादा शिकार वे आमलोग हैं, जिन्हें इस बात से बहुत लेना-देना नहीं कि सरकार जिलों की संख्या बढ़ा रही है या घटा रही है।

 उन्हें तो बस अपनी न्यूनतम मजदूरी की चिंता है।

 जो स्थिति है, उसमें नगालिंगम क्षेत्र के स्वायत्त गठन की मांग फिर से उठ सकती है और इसमें यूएनसी के साथ एनएससीएन (आईएम) ये दोनों संगठन नए सिरे से अपना पॉलिटिकल रु ख तय कर सकते हैं।

 जाहिर है कि आने वाले दिनों में यह देखना अहम होगा कि मणिपुर में नगा और गैरनगा समाज के बीच का संघर्ष कहां तक खिंचता है और इस दौरान क्या-क्या घटित होता है।

 (लेखक इंफाल फ्री प्रेस के संपादक हैं), – प्रदीप फनजोबम।

सौजन्य- राष्ट्रीय सहारा।

