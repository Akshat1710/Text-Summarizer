गरम मौसम के खिलाफ (हिन्दुस्तान)।

लगभग डेढ़ महीने पहले जब यह साल शुरू हुआ था, तो उत्साह का माहौल था।

 ग्लोबल वार्मिंग के खतरों की बातें अपनी जगह थीं, लेकिन उन चीजों का जिक्र भी हो रहा था, जो सकारात्मक हैं।

 कहा जा रहा था कि सौर ऊर्जा के क्षेत्र में दुनिया ने जो तरक्की की है, वह बहुत बड़ी बात है।

 पहली बार हम उस मोड़ पर पहुंचे हैं, जहां सूर्य के प्रकाश से तैयार होने वाली विद्युत काफी सस्ती है।

 सबसे सस्ती वह भले न हुई हो, लेकिन ऊर्जा के उन दूसरे स्रोतों से मिलने वाली विद्युत की लागत के बराबर तो पहुंच ही गई है, जो किसी न किसी रूप में पर्यावरण को नुकसान पहुंचाते हैं।

, बावजूद इसके कि सौर ऊर्जा की शुरुआती लागत अब भी काफी ज्यादा है और पैनल अभी बहुत टिकाऊ नहीं हैं, इन खबरों ने पूरी दुनिया को एक नई उम्मीद दी।

 हालांकि इस जनवरी ने ही हमें कई बुरी खबरें भी दीं।

 साल की शुरुआत में ही देश के कई महानगरों में वायु प्रदूषण खतरनाक स्तर तक पहुंच गया।

 यह भी लगने लगा था कि जल्द ही आपातकालीन उपाय अपनाने पड़ेंगे।

 मौसम में बदलाव के कारण हालात इस स्तर तक नहीं पहुंचे, पर पर्यावरण ने अपनी चेतावनी दे दी थी।

 लेकिन अब जो चेतावनी सामने आई है, वह ज्यादा खतरनाक है।

 नासा ने अपने अध्ययन में पाया है कि इस साल की जनवरी पिछले 137 साल की तीसरी सबसे गरम जनवरी थी।

 137 साल की इसलिए कि उसके पहले का रिकॉर्ड हमारे पास नहीं है।

, जब हम 137 साल की तीसरी सबसे गरम जनवरी कह रहे हैं, तो इसका अर्थ यह नहीं है कि बाकी दो आधी-एक सदी पहले के किसी गुजरे जमाने में थीं।

 एक तो यह पिछले साल की जनवरी से मामूली यानी करीब 0.20 डिग्री सेंटीग्रेट कम गरम थी।

 और इन 137 साल की जो सबसे गरम जनवरी थी, वह सन 2007 की थी।

 यानी पिछली लगभग डेढ़ सदी की तीन सबसे गरम जनवरी हमें पिछले दस साल में ही मिली हैं।

 जाहिर है, यह कोई अनायास टपकी हुई मौसमी अति नहीं है, बल्कि यह हमारे समय का रुझान है।

 ऐसी खबरें अब लगभग हर महीने हमारे द्वार खटखटाती हैं।

 यह चेतावनी है कि अब कुछ करने का समय आ गया है।

, पिछले एक दशक से भी ज्यादा समय से दुनिया इस समस्या से जूझ रही है कि ग्लोबल वार्मिंग के खतरे को किस तरह टाला जाए।

 तमाम कोशिशों, सम्मेलनों और समझौतों के बावजूद हम इसका कोई भरोसेमंद तरीका अभी तक नहीं निकाल सके हैं।

 विकसित देश, जो ग्लोबल वार्मिंग के लिए सबसे ज्यादा गुनहगार हैं, पीछे हटने को तैयार नहीं और विकासशील देश विकसित बनने की हरसंभव कोशिश कर रहे हैं।

 इन कोशिशों में वे तरीके भी शामिल हैं, जो ग्लोबल वार्मिंग बढ़ाते हैं।

 दिसंबर 2015 में दुनिया के तकरीबन 200 देशों ने पेरिस में मिलकर यह तय किया था कि वे दुनिया के तापमान को औद्योगिक क्रांति के पहले के तापमान से डेढ़ डिग्री ज्यादा तक सीमित करने की कोशिश करेंगे।

 लेकिन उसके एक महीने बाद ही जो जनवरी आई, वह इतिहास की दूसरी सबसे गरम जनवरी थी।

, इतना ही नहीं, 2016 को इतिहास का सबसे गरम साल माना गया।

 और अब 2017 की शुरुआत की खबर हमने सुन ली है।

 सच यह है कि गरम होती दुनिया की चुनौती से निपटने का काम सभी देशों को विकसित और विकासशील की सोच से आगे जाकर अपने स्तर पर करना होगा।

 अब फिर लौटें सौर ऊर्जा वाली खबर पर।

 ऊर्जा के परंपरागत स्रोतों से मुक्ति पाने और सौर व पवन ऊर्जा के इस्तेमाल को बढ़ाने की कोशिशें अब शुरू हो जानी चाहिए।

 अच्छा होगा कि इसके लिए हम सस्ते चीनी माल के भरोसे रहने की बजाय मेक इन इंडिया के तहत खुद कोशिश शुरू करें।

सौजन्य- हिन्दुस्तान।

