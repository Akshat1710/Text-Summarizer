जिहादी संकट का इलाज (दैनिक जागरण)।

पिछले कुछ दिनों में दुनिया के विभिन्न हिस्सों और खासकर मुस्लिम देशों में हुए आतंकी हमलों ने विश्व बिरादरी को जिहादी आतंकवाद के वैचारिक स्वरूप को समझने का एक मौका भी दिया है।

 रमजान के महीने में इराक, बांग्लादेश और सऊदी अरब में हुए आतंकी हमलों ने उदारवादी तबके को एक बार फिर यह कहने का अवसर दिया कि आतंकवाद का किसी धर्म से कोई लेना देना नहीं है।

 इन लोगों का तर्क है कि अगर ऐसा न होता तो भला जेहादी मुस्लिम देशों और मस्जिदों को निशाना क्यों बना रहे होते।

 पहली नजर में यह तर्क सही जान पड़ता है, लेकिन असलियत में चीजें इतनी सरल नहीं हैं।

 सच यह है कि आतंकवाद न सिर्फ अपनी धार्मिक मान्यताओं को दूसरे पर थोपने का औजार हो सकता है, बल्कि वह धर्म पर आधारित योजनाओं को सफल करने का तरीका भी बन सकता है।

 जिहादी आतंकवाद में ये दोनों ही घटक मौजूद हैं।

 जब ढाका के एक कैफे में संभ्रांत परिवारों से आने वाले उच्च श्रेणी के स्कूलों में पढ़े मुस्लिम युवा कुरान की आयतें सुना सकने मे नाकाम रहने पर बंधकों की निर्ममता से हत्या कर डालते हैं तो यह साफ हो जाता है कि वे इस्लामी धार्मिक मान्यताओं को गैर मुस्लिमों पर थोपने की वीभत्स परंतु बचकानी कोशिश कर रहे थे।

 ईद से ऐन पहले बगदाद के बाजारों में धमाके कर 300 से अधिक लोगों को मार डालने वाले शियाओं को निशाना बना रहे थे, क्योंकि उनके अनुसार शिया मुसलमान नहीं हैं।

 इसी वजह से हाल में अफगानिस्तान में हजारा शिया आइएस का शिकार बने।

आइएस पहले ही यह घोषित कर चुका है कि वह धरती से शियाओं का सफाया करके रहेगा।

 इस संगठन की सलाफी विचारधारा के अनुसार शिया इस्लाम को अपवित्र कर रहे हैं।

 सऊदी अरब में रमजान के आखिरी दिनों में हुए धमाकों में कातिफ शहर में भी शियाओं को निशाना बनाने की कोशिश की गई।

 इस पर सवाल उठा कि भला जेहादी इस्लाम के सबसे पवित्र दो शहरों में से एक मदीना की सबसे पवित्र मस्जिद के बाहर बम धमाका क्यों करेंगे।

 यह सवाल उठाने वाले बुद्धिजीवी जिहादी विचारधारा के इतिहास से या तो पूरी तरह अनभिज्ञ हैं या फिर जानबूझकर अनजान बने रहना चाहते हैं।

 ऐसे सवाल करने वाले कट्टरपंथी मौलानाओं को आम मुसलमानों को यह कह कर गुमराह करने का मौका देते हैं कि मुसलमानों और मस्जिदों पर हो रहे आतंकी हमलों में इजरायल और अमेरिका की खुफिया एजेसियों का हाथ है।

 इस दुष्प्रचार के कारण आम मुसलमान जिहादी आतंकवाद की समस्या की सही विवेचना नहीं कर पाता और उसके दुष्परिणामों से भी अनजान रहता है।

 जिहादी संगठनों के अनुसार तथाकथित असली इस्लाम की स्थापना के लिए मक्का और मदीना में भी खून खराबा वर्जित नहीं रहा है।

1927-930 के दौरान करामाती मुस्लिम संप्रदाय ने मक्का और मदीना के लिए हज पर जाने वाले मुसलमानों पर खूब हमले किए थे।

 930 में इस गुट ने अब्बासी खलीफा के खिलाफ विद्रोह करते हुए मक्का में खूनखराबा किया था और पवित्र माने जाने वाले जमजम तालाब को भी अपवित्र कर डाला था।

 उनके अनुसार तत्कालीन खलीफा मुस्लिम जगत को इस्लाम के अनुसार नहीं चला रहे थे।

 जाहिर है उस समय न तो इजरायली खुफिया एजेंसी थी और न ही सीआइए।

 1979 में अल इखवान के आतंकियो नें सऊदी सरकार पर इस्लामी कानूनों से भटकने का आरोप लगाते हुए मक्का में काबे पर कब्जा कर कई मुस्लिम तीर्थयात्रियों को बंधक बना लिया था।

 जब सऊदी सरकार ने वहाबी उलमा से इन आतंकियों के खिलाफ फतवा जारी करने को कहा तो उन्होंने काबे के अंदर बल प्रयोग की इजाजत तो दी, लेकिन आतंकियों को इस्लाम से बाहर करने से इंकार कर दिया था, क्योंकि इखवान के कई नेता इन उलमा के शिष्य रहे थे।

 उदारवादी बुद्धिजीवियों को इस इतिहास से परिचित होना चाहिए।

 बाद में अल इखवान को सऊदी सरकार ने कुचल तो डाला लेकिन माना जाता है कि उसकी विचारधारा से प्रभावित लोगों ने ही पाकिस्तान में लश्कर ए तैयबा की स्थापना की।

जिहादी आतंकवाद कुछ धार्मिक विश्वासों, मिथकों और मुद्दों से सीधा जुड़ा है।

 आइएस के आतंकी कुछ इस्लामी मान्यताओं के अनुसार रोम की फौजों से होने वाले आखिरी युद्ध की तैयारी कर रहे हैं।

 उनके अनुसार इस युद्ध के बाद दुनिया का अंत हो जाएगा।

 रोम की फौज का मतलब उन्होंने पश्चिमी जगत खासकर यूरोपीय फौजों से निकाला है और इसीलिए वे यूरोपीय देशों पर आतंकी हमले करके उन्हें उकसा रहे हैं।

 ईद के मौके पर बांग्लादेश में नमाजियों पर हमला करने वाले आतंकी तकफीरी विचारधारा के मानने वाले थे, जिसके अनुसार कथित तौर पर इस्लाम से भटके मुसलमानों को निशाना बनाया जा सकता है।

 ये जिहादी विचारक मध्यकालीन धार्मिक कानूनों को जैसे का तैसा आज की दुनिया पर लादना चाहते हैं।

 इसी कारण अरब जगत में क्रांतियों के बाद जिन देशों में इन गुटों का प्रभाव बढ़ा वे आज खून खराबे की चपेट में हैं।

मिस्न में तहरीर चौक से शुरू हुई क्रांति के फलस्वरूप जनता के व्यापक समर्थन से मुस्लिम ब्रदरहुड सत्ता में आया।

 सत्ता में आते ही उसके नेताओं द्वारा लागू किए गए मध्ययुगीन इस्लामी कायदे-कानूनों से मिस्न की जनता इतनी परेशान हुई कि उसने मुस्लिम ब्रदरहुड को सत्ता से अपदस्थ कर दोबारा सेना का समर्थन किया।

 सत्ता में आने पर जनरल फतेह अल सीसी ने इस्लामिक अधय्यन के सबसे प्रतिष्ठित केंद्र अल अजहर जाकर उलमाओं की मौजूदगी में दो टूक कहा था कि यह असंभव है कि 160 करोड़ मुसलमान 600 करोड़ गैर मुस्लिमों को खत्म करने की इच्छा रखें।

 जनरल सीसी ने इस प्रकार की जिहादी विचारधारा के प्रसार पर सख्त पाबंदियां लगाई हैं।

 हाल में उलमाओं को आदेश दिया गया है कि वे सरकार से अधिकृत उपदेश ही मस्जिदों में देंगे।

 कुछ इसी तरह का काम काम जार्डन की सरकार ने किया है।

 नतीजतन आज जलते अरब जगत के बीच ये दो मुस्लिम देश शांत और स्थिर बने हुए हैं।

 आतंकियों को खत्म करने के लिए आतंकी विचारधारा के प्रसार पर लगाम लगाना जरूरी है।

 आतंकवाद से जूझ रहे देश मिस्न और जार्डन से बहुत कुछ सीख सकते हैं।

, सौजन्य :-  दैनिक जागरण, 28.07.2016, दिव्य कुमार सोती।

