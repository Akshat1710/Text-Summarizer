पाकिस्तान की नाकामी (दैनिक जागरण)।

ऐसा माना जा रहा था कि संयुक्त राष्ट्र महासभा का मौजूदा माहौल पाकिस्तान के पक्ष में है।

 यही वजह थी कि पाकिस्तानी प्रधानमंत्री नवाज शरीफ इस बात को लेकर पूरी तरह आश्वस्त थे कि वह घाटी में अशांति के मुद्दे को उठाकर कश्मीर पर भारत को विश्व मंच पर घेरने में सफल हो जाएंगे।

 इसके लिए उन्होंने काफी लंबी तैयारी भी कर रखी थी।

 शरीफ और उनकी सरकार ने संयुक्त राष्ट्र महासभा की वार्षिक बैठक से पूर्व कश्मीर को बहस के केंद्र में लाने के लिए हरसंभव कोशिश की।

 मसलन उन्होंने कश्मीर को संयुक्त राष्ट्र का अधूरा एजेंडा बताने से लेकर इस संदर्भ में सुरक्षा परिषद के पांचों स्थायी सदस्यों को पत्र लिखा।

 इसके साथ ही कश्मीर को पाकिस्तान की विदेश नीति का मुख्य स्तंभ बताने से लेकर उन्होंने बयान दिया कि वह उस दिन का इंतजार कर रहे हैं जब कश्मीर पाकिस्तान का हिस्सा बन जाएगा, लेकिन शरीफ अपने मंसूबों में कामयाब नहीं हो सके।

 अंतत: उन्हें निराशा ही हाथ लगी।

 संयुक्त राष्ट्र महासभा में महासचिव बान की मून ने सीरिया संकट, फलस्तीन, म्यांमार व श्रीलंका की स्थिति के साथ शरणार्थियों की समस्या और पलायन की घटनाओं सहित तमाम वैश्विक मुद्दों की चर्चा तो की, लेकिन कश्मीर का कोई जिक्र नहीं किया।

 शरीफ ने संयुक्त राष्ट्र के महासचिव को कश्मीर मुद्दे में दखल देने के लिए दो पत्र लिखे थे।

, पाकिस्तान के लिए इससे अधिक शर्मिदगी वाली बात और क्या हो सकती है कि उसके हाई वोल्टेज ड्रामा को अमेरिका की ओर से भी तनिक समर्थन नहीं मिला।

 अमेरिकी विदेश मंत्री जॉन केरी जिन्हें पाकिस्तान का समर्थक माना जाता है, ने स्पष्ट किया कि यह पाकिस्तान का दायित्व है कि वह सभी आतंकवादियों को पाकिस्तानी जमीन को एक सुरक्षित पनाहगाह के रूप में उपयोग करने से रोके।

 अमेरिकी विदेश विभाग चाहता है कि पाकिस्तान सभी आतंकवादी खतरों से निपटने के लिए अतिरिक्त कदम उठाए।

 मसलन पाकिस्तान न सिर्फ स्वयं के लिए खतरा बने आतंकवादियों, बल्कि उसकी सीमाओं में रहकर दूसरे देशों को नुकसान पहुंचाने वाले आतंकवादियों पर भी कार्रवाई करे।

 अब तो अमेरिका के राजनीतिक हलकों में भी पाकिस्तान के बहुत कम समर्थक बच गए हैं।

 रेखांकित करने वाली बात है कि अमेरिकी सांसदों ने पाकिस्तान को एक आतंकवादी देश घोषित करने के उद्देश्य से ‘द पाकिस्तान स्टेट स्पॉन्सर ऑफ टेररिज्म डेजिगनेशन एक्ट’ नाम से अमेरिकी कांग्रेस में एक नया बिल पेश किया है।

 पाकिस्तान पर छल-कपट करने की तोहमत लगाते हुए अमेरिकी सांसदों ने उल्लेख किया कि पाकिस्तान न सिर्फ बेईमान व अविश्वसनीय सहयोगी है, बल्कि वह सालों से अमेरिका के दुश्मनों को सहायता और बढ़ावा देता रहा है।

 ओसामा बिन लादेन को पनाह देने से लेकर हक्कानी नेटवर्क से उसके मधुर संबंध आदि सुबूत यह बताने के लिए काफी हैं कि आतंकवाद के खिलाफ लड़ाई में पाकिस्तान किस ओर है।

 यह अमेरिका की तरफ तो नहीं ही है।

, एशिया में भी पाकिस्तान को अलग-थलग करने के लिए आवाजें उठने लगी हैं।

 पड़ोसी देशों को अस्थिर करने में पाकिस्तान की भूमिका को देखते हुए अफगानिस्तान की सरकार ने दक्षिण एशियाई देशों को एकजुट होकर इस्लामाबाद में होने वाले सार्क सम्मेलन का बहिष्कार करने का सुझाव दिया है।

 साफ है कि कश्मीर मुद्दे पर नवाज शरीफ संयुक्त राष्ट्र में एकदम अकेले पड़ गए हैं।

 एक कमजोर नागरिक प्रशासक की तरह शरीफ ने संयुक्त राष्ट्र में अपने संबोधन के बारे में चर्चा करने के लिए पाक सेना प्रमुख राहिल शरीफ से बात की।

 अपने भाषण में शरीफ ने दोहराया कि पाकिस्तान कश्मीरियों के आत्मनिर्णय के अधिकार का पूर्ण समर्थन करता है।

 उन्होंने बिना कोई ठोस तथ्य पेश किए महासभा को बताया कि उनका देश दूसरे देशों से समर्थित, प्रायोजित और वित्तपोषित आतंकवाद से सबसे ज्यादा पीड़ित है।

 उन्होंने कश्मीर सहित सभी विवादों को शांतिपूर्वक सुलझाने के लिए सतत बातचीत की प्रक्रिया आरंभ करने की पेशकश की, लेकिन उम्मीद के मुताबिक उन्होंने द्विपक्षीय वार्ता के लिए भारत द्वारा असंभव शर्ते थोपने का आरोप लगाने के लिए नई दिल्ली की आलोचना भी की।

 शरीफ ने घाटी में भारतीय सैन्यबलों द्वारा कथित अत्याचार की पड़ताल के लिए एक स्वतंत्र जांच की मांग की।

 ये सभी बातें पाकिस्तान के दुष्प्रचार का हिस्सा थीं, लिहाजा कोई भी इन्हें गंभीरता से नहीं लेगा।

, आज पाकिस्तान दुनिया में अकेला पड़ गया है और इसका कुछ श्रेय अंतरराष्ट्रीय समुदाय तक मोदी सरकार की सक्रिय पहुंच को दिया जाना चाहिए।

 पाकिस्तान की वर्तमान दुर्दशा का सबसे ज्यादा दोष पाक सेना को दिया जाना चाहिए, जो कि रणनीतिक रूप से एक अदूरदर्शी संस्था है और उसका एकमात्र ध्येय भारत को कोसने के नाम पर अपनी प्रासंगिकता बनाए रखना है।

 नवाज शरीफ एक समय भारत की उम्मीद बनकर उभरे थे, लेकिन आज उन्होंने स्वयं उस अतीत का गला घोंट दिया है।

 वह सेना को चुनौती देने की स्थिति में नहीं हैं, क्योंकि हाल ही में यह खुलासा हुआ है कि उनके परिवार के सदस्यों की विदेशों में कई कंपनियां हैं, जिनके पास बड़े पैमाने पर अवैध पूंजी है।

 अब पाकिस्तान विदेशी ताकतों से कश्मीर पर जो भी थोड़ी-बहुत सहानुभूति की उम्मीद लगाए बैठा था, उड़ी हमले के बाद उसने वह उम्मीद भी खो दी है।

 उड़ी हमले के बाद मोदी सरकार पर पाकिस्तान के खिलाफ कड़ा कदम उठाने का घरेलू स्तर पर दबाव है और जैसी खबरें भी आ रही हैं कि नई दिल्ली पाकिस्तान के खिलाफ सभी संभावित कदमों पर सोच विचार कर रही है।

 इससे स्पष्ट है कि भारत इस समय मजबूत इरादों से लैस है।

 पाकिस्तान की कोरी धमकियां सिर्फ उसकी घबराहट का नतीजा है।

 कूटनीतिक रूप से पाकिस्तान को अलग-थलग किए जाने की शुरुआत हो गई है और सैन्य मोर्चे पर भी भारतीय सुरक्षा बलों ने सीमा पर दबाव बढ़ा दिया है।

 भारतीय सेना को सीमा पर यह प्रभुत्व कायम रखने की जरूरत है।

, संयुक्त राष्ट्र में पाकिस्तान की असफलता यह रेखांकित करती है कि वह भारत के खिलाफ एक हारी हुई लड़ाई लड़ रहा है।

 भारतीय नीति-निर्माताओं की चुनौती इस बदलाव को पहचानने की है।

 भारतीय मीडिया के एक वर्ग को भी अति-उत्साह से बचने की जरूरत है।

 नि:संदेह भारतीय कूटनीतिज्ञों ने अच्छा काम किया है और अब भारतीय नीति-निर्माताओं की बारी है।

 अब उन्हें बहुत सोच समझकर इस पर विचार करना होगा कि कैसे अपने आर्थिक और सैन्य संसाधनों का प्रभावशाली तरीके से इस्तेमाल किया जाए ताकि इच्छित परिणाम हासिल किया जा सके।

 परिपक्व शक्तियां जानती हैं कि कब रुकना है और कब कड़ा प्रहार करना है।

 अब मोदी सरकार पर इस बाजी को पूरी तरह जीतने की चुनौती है।

, -हर्ष वी. पंत।

(लेखक लंदन स्थित किंग्स कॉलेज में अंतरराष्ट्रीय संबंधों के प्रोफेसर हैं), सौजन्य : – दैनिक जागरण , 26-09-2016।

