उनके लिए तो नाम में ही सब कुछ रखा है (हिन्दुस्तान)।

कोई व्यक्ति या औद्योगिक प्रतिष्ठान ‘भारत’ शब्द का अंतरराष्ट्रीय रजिस्ट्रेशन कराकर क्या इस नाम से दुनिया भर में व्यापार करने का अधिकार पा सकता है, और इस आधार पर किसी अन्य व्यक्ति, यहां तक कि भारत सरकार को भी इस शब्द (भारत) का प्रयोग करने से रोक सकता है।

 पढ़ने-सुनने में यह बात अजीब लग सकती है, पर यह आश्चर्य की बात है कि केवल इसी कारण आइसलैंड की सरकार को ब्रिटेन के ‘आइसलैंड’ नामक सुपरमार्केट चेन पर उसके नाम का प्रयोग करने के कारण यूरोपीय संघ की अदालत में मुकदमा दायर करना पड़ा है।

 ‘आइसलैंड’ के स्टोर केवल यूरोप में ही नहीं, बाहर के देशों में भी हैं और उसने इस नाम का पूरे यूरोप में विधिवत रजिस्ट्रेशन भी करा रखा है।

, आइसलैंड सरकार का कहना है कि इसके कारण आइसलैंड की कंपनियों को देश के बाहर अपने उत्पादों को बेचने में मुश्किल हो रही है।

 इसके पहले ‘आइसलैंड फूड्स’ नाम की कंपनी ने सफलतापूर्वक उन कई कंपनियों के खिलाफ मुकदमे जीते हैं, जिनके नाम से ‘आइसलैंड’ शब्द जुड़ा था।

 भले ही उनके उत्पादों का ‘आइसलैंड फूड्स’ से किसी प्रकार का संबंध नहीं था।

 आइसलैंड सरकार ने यह मुकदमा यूरोपीय संघ के ‘इंटेलेक्चुअल प्रॉपर्टी ऑफिस’ में इस आधार पर किया है कि ‘आइसलैंड’ शब्द अपने आप में व्यापक अर्थ वाला और परिभाषा की दृष्टि से अस्पष्ट है, नतीजतन आइसलैंड (देश) की कंपनियों को मुश्किल हो रही है।

 आइसलैंड सरकार का यह भी कहना है कि उसने पहले काफी कोशिश की कि आइसलैंड फूड्स के साथ यह विवाद आपसी सहमति से सुलझा लिया जाए, पर ऐसा न हो सका, क्योंकि कंपनी ने कुछ ऐसी शर्तें रख दीं, जो व्यावहारिक नहीं थीं।

, वहीं, आइसलैंड फूड्स ने कहा है कि आइसलैंड सरकार की ओर से ऐसा कोई प्रयास नहीं किया गया कि विवाद आपसी सहमति से सुलझाया जा सके।

आइसलैंड फूड्स ने पूरे यूरोप में आइसलैंड शब्द का रजिस्ट्रेशन करा रखा है।

 वह पिछले 46 वर्षों से इसी नाम से व्यापार कर रही है, और अभी तक कोई ऐसी बात देखने में नहीं आई है, जिससे पता चलता कि उसके नाम के साथ जुड़े ‘आइसलैंड’ शब्द के संबंध में लोगों में किसी प्रकार का भ्रम है।

 ब्रिटेन में इसके 800 से अधिक स्टोर हैं, जिनमें 23,000 लोग कार्यरत हैं।

 गैर-यूरोपीय देशों में भी उसके स्टोर हैं, जो इसी नाम से चल रहे हैं।

 और तो और, आइसलैंड में भी इसी नाम से स्टोर हैं।

 ‘आइसलैंड फूड्स’ का मुख्यालय डीसाइड (वेल्स) में है।

 इस संबंध में रोचक बात यह भी है कि 2005 से सात वर्ष तक ‘आइसलैंड फूड्स’ आइसलैंड के ही निवेशकों व वहां के बैंकों के नियंत्रण में रहा।

, उसके बाद वर्तमान मालिकों ने डेढ़ अरब पाउंड में याक कंपनी खरीद ली।

 इसके बावजूद ‘आइसलैंड फूड्स’ के आइसलैंड (देश) से अच्छे संबंध बने रहे।

 और तो और, आइसलैंड के तीन बड़े स्टोर को भी इस कंपनी ने खरीदा।

 वैसे तो, आइसलैंड (देश) नाम भी ‘आइसलैंड फूड्स’ से केवल 26 वर्ष पुराना है।

 पहले वह डेनमार्क का हिस्सा था।

 साल 1944 में स्वतंत्र होकर वह अलग देश बना।

 आइसलैंड की सरकार का कहना है कि वह नहीं चाहती है कि ‘आइसलैंड फूड्स’ इस नाम से व्यापार करना बंद कर दे।

 उसका मकसद सिर्फ यही है कि यह सुपरमार्केट चेन आइसलैंड की कंपनियों को अपने नाम के साथ ‘आइसलैंड’ शब्द का प्रयोग करने से न रोके।

 सरकार का यह भी कहना है कि ‘आइसलैंड फूड्स’ देश की स्वच्छ छवि का फायदा उठा रही है।

, मीडिया में भी आइसलैंड की बहुत सकारात्मक साख है।

 आइसलैंड की किसी कंपनी द्वारा देश में बने उत्पादों को आइसलैंड नाम से बेचने की छूट होनी चाहिए, पर ऐसा नहीं हो पा रहा है।

 ‘शीत युद्ध’ अब एकाएक ‘गरम युद्ध’ में बदल चुका है।

 पहले आइसलैंड के ‘आइसलैंड गोल्ड’ (मछली के निर्यातक) और ‘क्लीन आइसलैंड’ (आइसलैंड में बने उत्पादों के थोक विक्रेता) ने यूरोपीय संघ में अपने नाम रजिस्टर कराने की नाकाम कोशिश की थी।

 इस विवाद का ब्रिटेन और आइसलैंड के संबंधों पर भी असर पड़ सकता है।

 आइसलैंड यूरोपीय संघ का सदस्य नहीं है और ब्रिटेन भी अगले वर्ष अप्रैल तक यूरोपीय संघ से विधिवत अलग हो सकता है।

(ये लेखक के अपने विचार हैं), – महेंद्र राजा जैन, वरिष्ठ हिंदी लेखक।

सौजन्य – हिन्दुस्तान, 05-12-2016।

