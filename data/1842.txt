नालंदा का सपना (नवभारत टाइम्स)।

नालंदा विश्वविद्यालय के रूप में प्राचीन भारत के सबसे बड़े ज्ञान केंद्र का पुनर्जन्म कराने के सपने को दूसरा बड़ा आघात लगा है।

 चांसलर जॉर्ज यो ने विश्वविद्यालय की स्वायत्तता का मुद्दा उठाते हुए अपने पद से इस्तीफा दे दिया है।

 कैंब्रिज से ग्रेजुएशन और हार्वर्ड से एमबीए करने वाले जॉर्ज यो ही वह व्यक्ति थे, जिन्होंने सबसे पहले 2006 में भारत सरकार को नालंदा महाविहार के पुनरुद्धार का आधिकारिक प्रस्ताव दिया था।

 सिंगापुर के विदेश मंत्री रह चुके यो इस प्रॉजेक्ट के साथ शुरू से ही जुड़े थे।

 उनके हटने से इसके भविष्य पर सवालिया निशान लग गया है।

, इससे पहले नोबल विजेता अर्थशास्त्री अमर्त्य सेन भी कमोबेश इन्हीं वजहों से इस प्रॉजेक्ट से हट चुके हैं।

 बतौर चांसलर एक टर्म पूरा करने के बाद 2015 में उन्होंने दूसरे टर्म के लिए अपनी दावेदारी यह कहते हुए वापस ले ली कि भारत सरकार उन्हें इस पद पर नहीं देखना चाहती।

 सरकार ने न केवल उनकी इस राय को बदलने की कोशिश नहीं की, चुपचाप उन्हें पद से हट जाने दिया, बल्कि इसके कुछ ही समय बाद उन्हें विश्वविद्यालय के गवर्निंग बोर्ड से भी हटा दिया।

, नालंदा विश्वविद्यालय भले ही भारत की एक ध्वस्त धरोहर हो, पर इसके पुनरुद्धार का प्रॉजेक्ट अकेले भारत सरकार का नहीं है।

 इसे 17 देशों का समर्थन हासिल है।

 उन सबके सहयोग से यह आगे बढ़ रहा है।

 विश्व स्तर का कोई ज्ञानकेंद्र स्थापित करना ऐसा काम होता भी नहीं, जिसे सीमित संसाधनों से पूरा कर लिया जाए।

 मगर, दुनिया के कोने-कोने से सभी संबद्ध व्यक्तियों का सहयोग और सदिच्छा हासिल करना कोई हंसी-खेल नहीं है।

 इसके लिए पहली जरूरत उदारता और विनम्रता की होती है, जिसकी मौजूदा निजाम में सबसे ज्यादा कमी है।

 विश्व स्तर के शैक्षिक संस्थानों की बात की जाए, तो भारत इस गिनती में बहुत पीछे है।

 जो दो-चार इस तरह के संस्थान अपने यहां हैं भी, वे पिछले ढाई वर्षों में एनडीए सरकार की अनावश्यक दखलंदाजी से जूझ रहे हैं।

, ऐसा लगता है कि हमारी मौजूदा सरकार को सद्गुणों के सामने झुकना भी अपनी हेठी लगता है।

 अगर कोई नोबल पुरस्कार प्राप्त अर्थशास्त्री सरकार की आर्थिक नीतियों से असहमति जाहिर करता है, तो इसका एक खास विश्वविद्यालय के चांसलर के रूप में उसके कामकाज के मूल्यांकन से कोई लेना-देना क्यों होना चाहिए।

 लेकिन हैरत की बात है कि अमर्त्य सेन के पद छोड़ते वक्त ऐसी ही दलीलें सत्ता के गलियारों में चली थीं, जिन्हें गलत साबित करने की कोई कोशिश सरकार की ओर से नहीं दिखी।

 ऐसे हालात में नालंदा विश्वविद्यालय या इस जैसे किसी भी दूसरे प्रॉजेक्ट की तो बात ही दूर, यह सवाल मुंह बाए खड़ा हो जाता है कि जो प्रतिष्ठित उच्च शिक्षण संस्थान इस देश में अभी चल रहे हैं, वे भी कब तक बचे रहेंगे।

, सौजन्य – नवभारत टाइम्स।

