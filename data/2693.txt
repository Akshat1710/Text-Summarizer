और कितनी पलटी।

 (पत्रिका)।

भारतीय रिजर्व बैंक ने बुधवार को फिर एक बार पलटी मार दी।

 गत सोमवार को शीर्ष बैंक ने अधिसूचना जारी कर कहा था कि अब पांच हजार से ज्यादा के पुराने 500 और 1000 के नोट 30 दिसम्बर तक एक बार ही जमा करवाए जा सकेंगे।

 वो भी इस शर्त पर कि दो बैंक अधिकारी जमाकर्ता से पूछताछ करेंगे और उसे अपनी ही कमाई का हिसाब लिखित में देना होगा।

 फैसले पर देश भर में सरकार की भद पिटने पर इसे वापस लेने की घोषणा की गई।

अब केवाईसी खातों में 30 दिसम्बर तक बिना पूछताछ पुराने नोट जमा करवाए जा सकेंगे।

 सरकार की नोटबंदी पर नाकामी इस फैसले से फिर उजागर हुई है।

 8 नवम्बर की घोषणा के बाद अब तक केंद्र सरकार और रिजर्व बैंक 60 से ज्यादा बार इसमें परिवर्तन के ऐलान कर चुके हैं।

 क्यों।

 क्या इनसे यह साबित नहीं होता कि बिना सोचे-समझे देश की जनता को लाइनों में खड़ा कर दिया गया।

 गोपनीयता के बहाने अपने मंत्रिमंडल और विपक्ष को भी गुमराह किया गया।

 संसद का शीतकालीन सत्र इसकी भेंट चढ़ गया।

डेढ़ सौ के करीब लोगों ने लाइनों में दम तोड़ दिया।

 कितने घरों में शादियां धन के अभाव में हुईं या निरस्त कर देनी पड़ी।

 छोटे व्यापारी सड़क पर आ गए।

 जबकि जिस कालेधन को बाहर लाने के उद्देश्य से नोटबंदी की गई वह कहीं पूरी होती नहीं दिखी।

 करोड़ों के नए नोट रोज अधिकारियों, हवाला व्यापारियों, नेताओं और बैंक वालों के यहां बरामद हो रहे हैं।

 कहां से मिली इन्हें इतनी करेंसी।

 क्या इसका जवाब है।

 अभी तक नोटबंदी के फैसले में केंद्र सरकार की अपरिपक्वता और योजना का अभाव ही सामने आया है।

इसमें उद्देश्य कम, प्रयोग ज्यादा नजर आता है।

 सरकार कुछ भी कहे लेकिन नोटबंदी एक अच्छे फैसले का गलत क्रियान्वयन का उदाहरण भर बन कर रह गई है।

 अब 30 दिसम्बर में 8 दिन बचे हैं; उम्मीद यही की जा सकती है कि सरकार या रिजर्व बैंक नोटबंदी पर फिर कोई नया फरमान जारी नहीं करेंगे।

सौजन्य – पत्रिका।

