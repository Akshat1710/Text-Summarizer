नोटबंदी कितनी लाभदायक होगी बैंकों के लिए।

 (बिजनेस स्टैंडर्ड)।

नोटबंदी के बाद बैंकों ने नोट बदलने और जमा करने के अलावा शायद ही कोई और काम किया है।

 बैंकों को सेवाओं पर लगाए जाने वाले शुल्कों के मद में मिलने वाली राशि भी कम हो जाएगी।

 बता रहे हैं देवाशिष बसु।

देश की 86 फीसदी मुद्रा को एक ही झटके में चलन से बाहर कर दिए जाने के फैसले के वास्तविक असर के बारे में अनुमान लगाने की राह में एक बड़ी मुश्किल यह है कि आप इस कदम की सभी जटिलताओं का अंदाजा लगा पाने में भटक सकते हैं।

 नोटबंदी के फैसले के बाद बैंकों पर पडऩे वाले असर को लेकर लगाए गए अनुमानों के साथ भी ऐसा ही कुछ हो सकता है।

 गूगल पर सर्च करने से पता चलता है कि नामी कर सलाहकार, विदेशी ब्रोकिंग कंपनी, देश के अग्रणी निजी बैंक और मशहूर अर्थशास्त्री भी ऐसा अनुमान लगाने वालों में शामिल हैं।

 संक्षेप में, बड़ी संख्या में विशेषज्ञों की यही राय है कि नोटबंदी से बैंकों को फायदा होगा।

, विदेशी ब्रोकिंग फर्म सीएलएसए ने कहा है कि नोटबंदी के चलते सरकारी नियंत्रण वाले बैंकों समेत अधिकांश भारतीय बैंकों के नतीजे चालू वित्त वर्ष की तीसरी तिमाही में बेहतर रह सकते हैं।

 ऐसा हो पाना कैसे मुमकिन है जब बैंक नोट बदलने और जमा करने के अलावा कुछ और काम कर ही नहीं रहे।

 सीएलएसए के अनुसंधान प्रमुख आशिष अग्रवाल का मानना है कि नोटबंदी से कुल मिलाकर बैंकिंग प्रणाली को दो-तीन बड़े लाभ होंगे।

 अग्रवाल का कहना है, ‘नोटबंदी के बाद चालू और बचत खातों में जमा होने वाली नकदी के तौर पर बैंकों के पास बड़ी राशि आएगी जिन पर केवल 2-3 फीसदी ब्याज ही चुकाएंगे जबकि कर्ज देकर 6-7 फीसदी ब्याज वसूलेंगे।

 इस तरह बड़ी जमा राशि पर बैंकों को 3-4 फीसदी ब्याज का लंबे समय तक लाभ मिलेगा।

 इससे बैंकों की तरलता बेहतर होगी और ब्याज दरों में कमी भी आएगी।

 ब्याज दरों के कम होने के बाद भी बैंक कुल निवेश मद पर लाभ उठाएंगे।

’ दूसरे शब्दों में, अधिकतर विशेषज्ञों का यही तर्क रहा है कि नोटबंदी से महंगाई घटने के साथ ब्याज दरों में भी कमी आएगी और बैंक के पास तरलता बढऩे से कारोबारियों को कर्ज भी आसानी से मिल सकेगा।

 हालांकि इन विशेषज्ञों ने इस पहलू पर उतना ध्यान नहीं दिया कि पूरी कवायद में बैंकिंग प्रणाली पर लगने वाली लागत क्या होगी।

 नोटबंदी से होने वाले लाभों को लेकर यह मसला उलट-पलट सकता है।

, नोटबंदी से बैंकों को होने वाले लाभ गिना रहे विशेषज्ञों को पहला झटका दिसंबर की शुरुआत में मौद्रिक नीति समिति ने दिया।

 भारतीय रिजर्व बैंक की मौद्रिक नीति समीक्षा के पहले यही माना जा रहा था कि रिजर्व बैंक अपनी ब्याज दरों में कटौती करने जा रहा है।

 वित्तीय बाजार के कुछ विशेषज्ञ तो रिजर्व बैंक की समीक्षा बैठक के पहले भी ब्याज दरों में कटौती के ऐलान की संभावना जता रहे थे।

 लेकिन रिजर्व बैंक ने रीपो दर में 25 आधार अंक की भी कटौती करने के बजाय उसे यथावत रखा।

 रिजर्व बैंक की मौद्रिक समीक्षा समिति के सभी छह सदस्य रीपो दर को 6.25 फीसदी पर ही बनाए रखने के पक्षधर थे।

 गवर्नर ऊर्जित पटेल ने भी कहा था कि महंगाई दर को काबू में रखना रिजर्व बैंक की मौद्रिक नीति के लिए काफी अहम है।

, बिना लागत के मुनाफा।

, बैंकों के लिए नोटबंदी के फैसले का अनुकूल असर जांचते समय शायद ही इस प्रक्रिया में लगने वाले खर्च को लेकर कोई अनुमान लगाया गया था।

 सेंटर फॉर मॉनिटरिंग इंडियन इकॉनमी के महेश व्यास का इस बारे में कहना है कि बैंकिंग क्षेत्र पर नोटबंदी की प्रक्रिया के दौरान 35,000 करोड़ रुपये से भी अधिक की लागत आएगी।

 इस अनुमानित लागत में बैंक कर्मचारियों के वेतन, अतिरिक्त सुरक्षा बंदोबस्त और नए नोटों के हिसाब से अपनी एटीएम मशीनों को ढालने में लगा खर्च भी शामिल है।

 व्यास का मानना है कि नोटबंदी के ऐलान के बाद से ही बैंकों की 95 फीसदी गतिविधियां केवल इसी से संबंधित रही हैं।

 वैसे इस अनुमानित लागत में 50 दिनों के दौरान कारोबारी गतिविधियां ठप रहने से हुए नुकसान और नकदी जमा करने वाले लोगों की पहचान से संबंधित रिकॉर्ड को व्यवस्थित रखने पर हुए खर्च को शामिल नहीं किया गया है।

 व्यास का कहना है कि 30 दिसंबर को नोटबंदी मुहिम खत्म होने के बाद भी कुछ दिनों तक बैंकों को इन मदों पर खर्च जारी रखना पड़ेगा।

, हमें यह भी ध्यान रखना होगा कि नोटबंदी के बाद कर्ज देने की गतिविधियों में काफी गिरावट आई है।

 रिजर्व बैंक के आंकड़ों के मुताबिक नोटबंदी के ऐलान के बाद 11 नवंबर से लेकर 25 नवंबर के दौरान कर्ज बांटने की दर काफी कम हो गई और इसमें 65,000 करोड़ रुपये की गिरावट आ गई जबकि पिछले साल की समान अवधि में कर्ज बांटने की राशि में 38,000 करोड़ रुपये की बढ़ोतरी देखी गई थी।

 इसका मतलब है कि बड़े नोटों को बंद करने के बाद के पखवाड़े में कुल कर्ज में करीब 1 लाख करोड़ रुपये की गिरावट आ गई।

 यह तो केवल पहले पखवाड़े के आंकड़े हैं, उसके बाद भी दो पखवाड़े बीत चुके हैं।

 इन आंकड़ों पर गौर करने के बाद यह उम्मीद करना बेमानी होगा कि बैंकों के पास अधिक नकदी आ जाने से कर्ज बांटने की दर भी तेज हो जाएगी।

, इसके साथ ही हमें यह भी ध्यान रखना होगा कि इस अवधि के दौरान बैंकों ने नोट बदलने और जमा करने के अलावा शायद ही कोई और काम किया है।

 इससे बैंकों की तरफ से विभिन्न सेवाओं के बदले में लगाए जाने वाले तमाम शुल्कों के मद में मिलने वाली राशि भी कम हो जाएगी।

 बैंकों को अपने यहां जमा हुई रकम पर करीब 4 फीसदी ब्याज भी देना ही होगा जबकि कर्ज वितरण में भारी गिरावट आने से इस रकम पर मिलने वाले अतिरिक्त ब्याज की संभावना भी नगण्य है।

, मुझे पिछले दो महीनों के दौरान इस बात को लेकर काफी ताज्जुब हुआ है कि अधिकतर विशेषज्ञों ने आखिर कैसे यह मान लिया है कि नोटबंदी के बाद मजबूरी में बैंकों में जमा हुई रकम उसके बाद भी बैंकों में ही टिकी रहेगी।

 पहली बात तो यह है कि बैंकों में जो पुराने नोट जमा किए गए हैं, उनमें से करीब 90 फीसदी रकम निष्क्रिय नहीं थी और उसका इस्तेमाल लेनदेन में होता रहता था।

 ऐसे में नोटबंदी की समय सीमा खत्म होने के बाद जनवरी से ही इस रकम को बैंकों से निकाला जाना शुरू हो जाएगा।

 अर्थव्यवस्था के गतिशील रहने के लिए ऐसा होना लाजिमी है और बैंकरों को भी इसका अहसास है।

 मेरा मानना है कि बैंक कुछ समय तक इंतजार करने की रणनीति अपनाएंगे और नकदी की निकासी के बाद अगर उन्हें लगेगा कि अतिरिक्त राशि बची हुई है तो फिर वे कर्ज वितरण में तेजी लाएंगे।

 एक और अहम सवाल यह है कि बैंक यह रकम किन लोगों को कर्ज के रूप में बांटेंगे।

 मेरी सोच का विषय यह भी है कि क्या बैंकों ने भविष्य में होने वाले लाभों से कहीं अधिक लागत चुका दी है।

 मेरा तो यही मानना है।

, – देवाशिष बसु।

सौजन्य – बिजनेस स्टैंडर्ड।

