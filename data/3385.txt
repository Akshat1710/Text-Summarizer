घरेलू निहितार्थ (बिजनेस स्टैंडर्ड)।

अंतरराष्ट्रीय मुद्रा कोष (आईएमएफ) के विश्व आर्थिक परिदृश्य के अक्टूबर संस्करण का उपशीर्षक है ‘कम जिंस कीमतों का समायोजन’।

 वैश्विक अर्थव्यवस्था पर नजर रखने वाले लोगों में से अधिकांश जिंस कीमतों में लगातार नरमी को अब विश्व अर्थव्यवस्था के लिए शुभ मानने के बजाय अशुभ संकेत मानने लगे हैं।

 शुरुआत में कुछ सकारात्मक कारकों के साथ इसे स्वागतयोग्य समायोजन माना जा रहा था।

 सकारात्मक कारकों में नकदी प्रवाह की वापसी, आपूर्ति में सुधार आदि शामिल थे।

 लेकिन अब जिंस कीमतों में गिरावट को मांग गिरने का संकेत माना जा रहा है।

 चीन की वृद्घि धीमी पड़ रही है, यूरोप और जापान को वृद्घि दर में अहम कमी का सामना करना पड़ रहा है और सबसे चौंकाने वाली बात यह है कि अधिकांश उभरती अर्थव्यवस्था वाले देश जो वर्ष 2008 में वित्तीय संकट से बचे रहे थे और मजबूत नजर आ रहे थे अब वे संकट में घिरते दिख रहे हैं।

 फिर चाहे वे जिंस का निर्यात करने वाले हों या आयात।

 रिपोर्ट में इस तथ्य को रेखांकित किया गया है कि यह लगातार पांचवां ऐसा साल है कि उभरते बाजारों की वृद्घि दर इससे पिछले साल की तुलना में है।

 संशोधित वृद्घि अनुमानों से संकेत मिलता है कि वैश्विक अर्थव्यवस्था महज 3.1 फीसदी की दर से बढ़ेगी।

 यह दर वर्ष 2014 से कम है।

 अहम बात यह है कि यह दर आईएमएफ के अप्रैल 2015 के अनुमान से 0.4 फीसदी कम है।

 हालांकि वर्ष 2016 में इसमें मामूली सुधार होने की उम्मीद है और उसका अनुमान 3.6 फीसदी रखा गया है लेकिन यह भी पिछले साल की समान अवधि से कम है।

 बुरी बात यह है कि आकलन करने वालों ने कहा है कि ये अनुमान और कम रह सकते हैं।

, चर्चा के अनुरूप ही भारत इस नकारात्मक परिदृश्य में भी अपेक्षाकृत बेहतर स्थिति में नजर आ रहा है।

 माना जा रहा है कि वर्ष 2015 में देश की वृद्घि दर 7.3 फीसदी रहेगी जो वर्ष 2014 के अनुरूप ही है।

 वहीं वर्ष 2016 के लिए यह दर 7.5 फीसदी रहने का अनुमान लगाया गया है।

 चीन के लिए इस वर्ष 6.8 फीसदी की वृद्घि दर का अनुमान है जो गत वर्ष की तुलना में 0.5 फीसदी कम है।

 ये अनुमान बताते हैं कि जिंस कीमतें आगे भी कमजोर बनी रहेंगी।

 यह रूस, ब्राजील और दक्षिण कोरिया जैसे बड़े जिंस निर्यातक देशों के लिए अच्छी खबर नहीं है।

 इसका यह भी अर्थ है कि वैश्विक क्षमताओं का अधूरा इस्तेमाल होगा।

 यह बात किसी भी कारोबार योग्य उत्पाद में निवेश के लिहाज से सही नहीं है।

 अब जबकि कई उभरती अर्थव्यवस्था वाले देश अल्प वृद्घि के दौर में हैं तो उनकी मुद्राओं में भी अवमूल्यन देखने को मिलेगा।

 इससे पहले ही ठिठके हुए वैश्विक कारोबारी परिदृश्य में प्रतिस्पर्धा और बढ़ेगी।

 आईएमएफ ने पारंपरिक मौद्रिक ओर राजकोषीय उपायों में नीतिगत गुंजाइश की कमी पर चिंता जताई है।

 उसने ढांचागत और उत्पादकता बढ़ाने के उपायों पर जोर दिया है।

, देश के नीति निर्माताओं को इसे गंभीरता से लेना होगा।

 भारत के चीन से तेज विकास की बात से उनके संतुष्ट होकर बैठ जाने का खतरा है।

 गंभीर, व्यापक और गहरे ढांचागत सुधार ही चीन के पिछले तीन दशक के वृद्घि संबंधी प्रदर्शन का अनुकरण करने का इकलौता तरीका है।

 कुछ वर्षों तक तेज विकास देश को उसकी विकास आकांक्षाओं के करीब नहीं ले जाएगा।

 सुधार का एजेंडा अनजाना नहीं है।

 सन 1991 से हर सरकार ने किसी न किसी हद तक इस दिशा में ही काम किया है लेकिन यह भी स्पष्ट है कि संतुष्टि और राजनीतिक गतिरोध इस बीच सबसे बड़ी बाधा बनकर उभरे हैं।

 आईएमएफ के आकलन को इस चेतावनी के रूप में देखा जाना चाहिए कि अनुकूल वैश्विक परिस्थितियां आने वाले कुछ समय में घरेलू दिक्कतों को दूर नहीं करने वाली।

 देश का आर्थिक भविष्य पूरी तरह अपने हाथ में है।

, सैजन्य:- बिजनेस स्टैंडर्ड, 13.10.2015।

