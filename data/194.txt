जांच पर सवाल (दैनिक जागरण)।

कलकत्ता विश्वविद्यालय के विभिन्न कालेजों में रिक्त पदों से अधिक छात्रों की भर्ती हुई है।

 जरूरत से अधिक छात्रों की भर्ती क्यों हुई।

 यह सवाल अब खुद शिक्षा मंत्री पार्थ चटर्जी ने भी उठाते हुए उन्होंने जांच का निर्देश दिया है।

 उन्होंने इस मुद्दे पर विश्वविद्यालय के कुलपति को जांच करने का निर्देश दिया और कहा है कि विश्वविद्यालय प्रबंधन कोई कदम नहीं उठाता है तो उच्च शिक्षा विभाग हस्तक्षेप करेगा।

 बेशक उच्च शिक्षा विभाग को हस्तक्षेप करने और जांच करने का भी अधिकार है, लेकिन सवाल उठता है कि यह समस्या पैदा ही क्यों हुई।

 जाहिर है अतिरिक्त छात्रों के भर्ती होने पर कालेजों पर अत्यधिक दबाव पड़ेगा और पठन-पाठन की स्वाभाविक प्रक्रिया प्रभावित होगी।

 सच्चाई यह है कि आनलाइन भर्ती प्रक्रिया अभी भी पारदर्शी नहीं हो सकी है।

 अधिकांश कालेजों में सत्तारूढ़ दल तृणमूल कांग्रेस की छात्र यूनियन तृणमूल कांग्रेस छात्र परिषद का प्रभाव है।

 अतिरिक्त छात्रों को भर्ती कराने में तृणमूल कांग्रेस छात्र परिषद की भूमिका से इन्कार नहीं किया जा सकता है।

 शिक्षा मंत्री ने जब जांच का निर्देश दिया है तो तृणमूल कांग्रेस छात्र परिषद को भी उसके दायरे में लाया जाना चाहिए।

 तभी जांच होने पर कुछ ले देकर पिछले दरवाजे से छात्रों को भर्ती करवाने वाले पकड़ में आएंगे।

 सच कहा जाए तो राज्य की शिक्षा व्यवस्था भी दुरुस्त नहीं है।

 अधिकांश कालेजों और विश्वविद्यालयों में शिक्षकों का पद रिक्त है।

 हालांकि शिक्षा मंत्री ने छह माह के अंदर रिक्त पदों को भरने की बात कही है लेकिन इसके पूरे होने में संदेह है।

 यह अलग बात है कि छह वर्षों में तीन दर्जन नये कालेज और डेढ़ दर्जन विश्वविद्यालय खोले गए हैं।

 नये विश्वविद्यालयों में आठ तो निजी शिक्षण संस्थानों के अधीन हैं।

 शिक्षा जैसी बुनियादी जरूरतों के लिए पर्याप्त ढांचागत सुविधाएं नहीं है।

 सरकार ने जिस तरह से राज्य में आठ नये निजी विश्वविद्यालय खोलने की अनुमति दी है उससे साफ है कि शिक्षा का निजीकरण शुरू हो गया है।

 सरकारी कालेजों और विश्वविद्यालयों में जगह नहीं मिलने पर छात्र निजी विश्वविद्यालय में जाने के लिए बाध्य होंगे।

 यह एक गंभीर मामला है।

 सरकार को अतिरिक्त छात्रों को देखते हुए उस पर जांच का निर्देश नहीं देकर ढांचागत सुविधाएं विकसित करनी चाहिए ताकि सरकारी संरक्षण में छात्र उच्च शिक्षा प्राप्त कर सके।

,  स्थानीय संपादकीय : पश्चिम बंगाल ।

सौजन्य- दैनिक जागरण।

