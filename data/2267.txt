सरकारी खरीद बनेगी प्राणवायु (दैनिक ट्रिब्यून)।

अश्विनी महाजन।

प्रधानमंत्री नरेन्द्र मोदी के सत्ता संभालने के बाद आर्थिक नीति में ‘मेक इन इंडिया’ प्रमुख था।

 गौरतलब है कि 2007-08 में जहां हमारे औद्योगिक उत्पादन की ग्रोथ दर 15 प्रतिशत से ज्यादा थी, वह 2011-12 के बाद के वर्षों में शून्य और कभी-कभी ऋणात्मक हो चुकी थी।

 इलेक्ट्रानिक्स, कम्प्यूटर हार्डवेयर ही नहीं, छोटी-बड़ी उपभोक्ता वस्तुओं, फर्नीचर आदि सब कुछ चीन या अन्य देशों से आने लगा था।

 देश में कोई नयी फैक्टरी नहीं लग रही थी।

 जीडीपी में मैन्यूफैक्चरिंग का हिस्सा मात्र 15 प्रतिशत के आसपास बना रहा।

मई 2014 में मोदी सरकार के गठन के बाद, मेक इन इंडिया, स्टार्ट अप इंडिया आदि नीतियों की घोषणा हुई।

 मोदी ने दुनिया भर की कंपनियों से अपील की कि वे भारत में उत्पादन करना शुरू करें।

 उधर सरकार ने भारत के उद्यमियों से कहा कि वे देश में उद्योग लगाएं और उन्हें विभिन्न कठिनाइयों से निजात दिलाई जाएगी।

 युवा उद्यमी जो नये उद्यम यानी ‘स्टार्ट-अप’ लगायेंगे, उनके लिए बिजनेस की सुविधा, करों में छूट और सहयोग उपलब्ध कराने की बात की गई।

 स्टार्ट अप, स्टैंड अप, होल्डिंग हैंड आदि नये शब्द सरकारी शब्दकोष में जुड़ गए।

 हालांकि इन सब प्रयासों का परिणाम आने में समय लग सकता है, लेकिन यह भी सही है कि औद्योगिक एवं व्यावसायिक विकास को लेकर वातावरण में कुछ बेहतरी जरूर हुई है।

 जहां औद्योगिक उत्पादन बढ़ने की पहली शर्त, उद्योगों की स्थापना तो है ही, इसके लिए जरूरी है कि देश में उन वस्तुओं की मांग भी हो।

 दुर्भाग्य से पिछले काफी समय से औद्योगिक वस्तुओं का आयात बढ़ता जा रहा था।

 उसकी तुलना में निर्यात बहुत कम था।

डब्ल्यू.टी.ओ. समझौतों के अनुसार सभी सदस्य देशों द्वारा आयात शुल्क (टैरिफ) को शून्य या उसके आसपास रखने की प्रतिबद्धता निश्चित की गई थी।

 यही नहीं, आयातों को रोकने के गैर-टैरिफ तरीकों को भी समाप्त करने की प्रतिबद्धता ली गई।

 सस्ते श्रम, सरकारी सब्सिडी और कई अनैतिक तरीकों के कारण चीन का माल सस्ता होने के कारण दुनिया भर के बाजारों में छाने लगा।

 यह इस बात से पता चलता है कि चीन के साथ भारत का व्यापार घाटा 2015-16 में 52.7 अरब डालर तक पहुंच गया।

 अभी तक सरकारी खरीद में भी आयातित विदेशी वस्तुओं की भरमार रहती है।

 सरकार में प्रतिस्पर्धी निविदाओं के आधार पर खरीद होती है।

 ऐसे में सस्ते चीनी उत्पाद उपलब्ध होते हैं, वहां उन्हीं वस्तुओं की खरीद हो जाती है।

 माना जाता है कि कम से कम 2 खरब रुपए की खरीद सरकार द्वारा होती है।

 ऐसे में देश में औद्योगिक उत्पादन बढ़ाने की तमाम कोशिशों को बड़ा धक्का लगता है।

 इसलिए जरूरी है कि देश में उत्पादन को बढ़ाने के लिए देश में बनी वस्तुओं की खरीद को प्राथमिकता मिले।

 नयी आर्थिक नीति लागू होने से पहले भी लघु उद्योगोंखादी उत्पादों को सरकारी खरीद में प्राथमिकता दी जाती थी लेकिन नयी आर्थिक नीति के लागू होने बाद इस प्राथमिकता को बदला गया।

डब्ल्यू.टी.ओ. समझौतों के बाद यह भी तर्क दिया जाता रहा है कि चूंकि हमें विदेशी कंपनियोंआयातों को भारतीय उत्पादों के समान व्यवहार देना बाध्यकारी है, इसलिए हम उनकी तुलना में भारतीय और यहां तक कि लघु उद्योगों के भी सामान को प्राथमिकता नहीं दे सकते।

 अमेरिकी सरकार के ‘बाय अमेरिकन एक्ट 1933’ के अंतर्गत सरकारी खरीद में अमेरिका के बने उत्पादों को प्राथमिकता दी जाती है।

 डब्ल्यू.टी.ओ. नियमों के अनुसार यदि सरकार अपने स्वयं के उपभोग के लिए उस देश के बने उत्पादों को प्राथमिकता दे तो यह नियमों का उल्लंघन नहीं होगा।

 लेकिन किसी कंपनी द्वारा व्यावसायिक उपयोग के लिए देश में बने सामान को प्राथमिकता देने के लिए बाध्य किया जाता है तो वह डब्ल्यू.टी.ओ. का उल्लंघन माना जाएगा।

जब सरकार ने जवाहर लाल नेहरू सोलर मिशन में स्वदेशी उत्पादों की खरीद की शर्त रखी तो उसे डब्ल्यू.टी.ओ. द्वारा खारिज कर दिया गया था।

 चूंकि यह स्पष्ट है कि सरकार स्वयं की आवश्यकता के लिए यदि देश में बने उत्पादों की खरीद को प्राथमिकता देती है तो इसमें डब्ल्यू.टी.ओ. के समझौतों का उल्लंघन नहीं होता।

 सोलर मिशन में जब अमेरिका ने भारत द्वारा स्थानीय सौर उपकरणों के उपयोग की शर्त के खिलाफ डब्ल्यू.टी.ओ. में विवाद खड़ा किया तो भारत इस कारण हार गया क्योंकि सौर ऊर्जा विकास में लगी कंपनियों द्वारा सौर ऊर्जा की व्यावसायिक बिक्री की जानी थी।

 जब अमेरिका स्वयं सरकारी खरीद में अमेरिकी वस्तुओं को प्राथमिकता देता है तो भारत के खिलाफ ऐसा मुकदमा नहीं चल सकता।

माना जा सकता है कि देश में बने उत्पादों की खरीद को प्राथमिकता देने से देश में ‘मेक इन इंडिया’ कार्यक्रम वास्तव में सफल हो पाएगा।

 औद्योगिक जगत भी इस प्रकार के नीतिगत प्रस्ताव से प्रसन्न दिखाई देता है क्योंकि इससे उसे अपने सामान के लिए एक आश्वस्त बाजार मिलने वाला है।

, सौजन्य- दैनिक ट्रिब्यून।

