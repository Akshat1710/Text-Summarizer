अंबेडकर और संविधान का स्मरण संविधान ( राष्ट्रीय सहारा : Editorial)।

आज संविधान के लिए प्रतिबद्धता जताते समय और अंबेडकर को याद करते हुए इस बात का खयाल रखना चाहिए कि संविधान के उन बुनियादी मूल्यों की रक्षा बेहद जरूरी है, जिन्हें अंबेडकर ने संविधान में शामिल किया और जिनकी रक्षा की कसमें पंडित नेहरू, सरदार पटेल और राजेंद्र प्रसाद सभी ने खाई थीवे मूल्य हैं, स्वतंत्रता, समता और बंधुत्व।

किसी एक सिद्धांत की रक्षा के लिए दूसरे की कुर्बानी की व्यवस्था हमारे यहां नहीं है।

 वह व्यवस्था तानाशाही शासन में हो सकती है लेकिन भारत में इसकी गुंजाइश नहीं है इस तरह इतिहास के स्मरण के खतरे हैं, उसी तरह संविधान के भी।

 स्मरण अपने में कोई धार्मिंक ग्रंथ का अखंड पाठ नहीं है।

 वह एक प्रकार की समीक्षा और व्याख्या भी है।

 अगर इतिहास को समझने और पढ़ने-पढ़ाने के लिए परिपक्व मस्तिष्क और पद्धति जरूरी है तो उसी तरह की आवश्यकता संविधान को तैयार करने, उसे अपनाने, लागू करने और चलाने के लिए भी है।

, इतिहास अगर सतत संघर्ष है तो संविधान उसे व्यवस्थित और अहिंसक बनाने के लिए तैयार किया गया एक संधि-पत्र।

 अगर इतिहास में तमाम संविधान हैं तो संविधान के भी कई इतिहास हैं।

 उथल-पुथल दोनों में है।

 फर्क यही है, हम कैसे उसे संयम और शालीनता पूर्वक देखते हैं।

इन अर्थों में आगामी 26 नवम्बर से शुरू हो रहे संसद के शीतकालीन सत्र के आरंभिक दो दिवसीय संयुक्त सत्र में बाबा साहेब अंबेडकर की 125 वीं जयंती के मौके पर संविधान के लिए प्रतिबद्धता पर होने वाली र्चचा महत्त्वपूर्ण है।

 भारतीय संविधान निर्माण में अपनी भागीदारी के बारे में तंजपूर्वक कहा गया बाबा साहेब का एक वक्तव्य तमाम विवादों और सवर्ण समाज के प्रति उनकी पीड़ा को साफ परिलक्षित करता है।

 आंबेडकर ने कहा था कि, जब उन्हें रामायण की रचना करनी हुई तो उन्होंने वाल्मीकि को बुलाया, जब उन्हें महाभारत लिखवाना हुआ तो उन्होंने वेद व्यास को बुलाया और जब उन्हें संविधान लिखवाना हुआ तो उन्होंने मुझे बुलाया।

’ उनके इस कथन में एक तरफ सवर्ण समाज की मजबूरी भी है तो दूसरी संविधान सभा में उन्हें शामिल किए जाने के लिए होने वाली जद्दोजहद भी है।

, दलित समाज के तमाम बुद्धिजीवी उस प्रसंग को इस तरह पेश करते हैं कि जैसे पंडित जवाहर लाल नेहरू भिड़े हुए थे, किसी भी तरह से अंबेडकर को संविधान सभा का सदस्य नहीं बनाना है और अंबेडकर थे कि अपने समाज के हित के लिए पीछे हटने को तैयार नहीं थे।

 संयोग से यह वर्ष अंबेडकर के साथ नेहरू की 125 वीं जयंती और स्वाधीनता संग्राम के एक महत्त्वपूर्ण सेनानी और समाजवादी आंदोलन के पितामह आचार्य नरेंद्र देव की भी 125 वीं जयंती से भी संबद्ध है।

 इसलिए हम जब भी संविधान निर्माण के प्रसंगों की र्चचा करेंगे तो बहुत सारे व्यक्तित्वों का स्मरण स्वाभाविक तौर पर होगा।

 इनमें अंबेडकर के साथ पंडित नेहरू की र्चचा होना लाजिमी है।

 अंबेडकर संविधान सभा के लिए पहली बार बंगाल से चुने गए थे।

 उस समय उनकी पार्टी का नाम था ऑल इंडिया शिड्यूल्ड कास्ट फेडरेशन।

 250 सदस्यीय बंगाल असेंबली में इस पार्टी के 26 सदस्य थे।

 कांग्रेस ने न तो अंबेडकर के लिए सीट खाली की और न ही उनका समर्थन किया।

, इस तरह, बंगाल असेंबली से संविधान सभा के लिए चुने जाने की खातिर अंबेडकर को कड़ी लड़ाई लड़नी पड़ी।

 उन्हें असेंबली के तीन शिड्यूल्ड कास्ट विधायकों का समर्थन भी हासिल हुआ।

 लेकिन जब उससे भी बात नहीं बनी तो उन्हें मुस्लिम लीग का समर्थन लेना पड़ा।

 इस दौरान, जोगेंद्रनाथ मंडल ने उनका जबरदस्त प्रचार किया।

 उन्हें नामोशूद्रों का समर्थन प्राप्त हुआ।

 फिलहाल वे किसी प्रकार चुने गए।

 यह बात 1946 की है क्योंकि संविधान सभा की पहली बैठक 9 दिसम्बर 1946 को हुई थी और 26 नवम्बर 1949 को उस पर राजेंद्र प्रसाद ने हस्ताक्षर किए।

 लेकिन अंबेडकर को मिली यह राजनीतिक कामयाबी ज्यादा दिन ठहर नहीं सकी।

 उसी दौरान देश का विभाजन हो गया और बंगाल के जिन जिलों के मतों से वे संविधान सभा के लिए चुने गए थे वे पाकिस्तान में चले गए।

 यह भी कहा जाता है कि नेहरू ने उन जिलों को जानबूझकर पाकिस्तान में शामिल करवा दिया।

 पर महज भावुक आरोप ही लगता है।

 पर अंबेडकर हार मानने वाले नहीं थे।

 वे अपना विरोध जताने लंदन तक गए।

 उन्होंने वायसराय वावेल से ही नहीं, पीएम एटली से भी शिकायत की।

 कहा कि वे उस संविधान को नहीं स्वीकार करेंगे, जिसमें उनके लोगों का प्रतिनिधित्व नहीं होगा या उनके हितों की रक्षा नहीं होगी।

उनके इस विद्रोह को देखते हुए कांग्रेस को मेल मिलाप की कोशिश करनी पड़ी।

 संविधान सभा के अध्यक्ष और कांग्रेस के राष्ट्रपति डा राजेंद्र प्रसाद ने महाराष्ट्र के प्रधान बीजी खेर से कहा कि आर जयकर के हटने से जो सीट खाली हुई है, उस पर वे अंबेडकर को चुनवा कर भेजें।

, इस तरह, दोबारा अंबेडकर को संविधान सभा के लिए चुने जाने में राजेंद्र प्रसाद और कांग्रेस का योगदान था।

 अगर यह कहा जाए कि कांग्रेस ने अंबेडकर को संविधान सभा में लिए जाने का सिर्फ विरोध ही किया तो यह अर्ध सत्य होगा।

 अंबेडकर की नाराजगी दूर करने में महात्मा गांधी ने भी पहल की।

 उन्होंने नेहरू को राजी किया कि अंबेडकर को संविधान ड्राफ्टिंग कमेटी का अध्यक्ष बनाया जाए।

 वे भी समझ गए कि अगर इस देश को एकजुट रखना है तो अंबेडकर की योग्यता के साथ उनके जनाधार का भी खयाल रखना होगा।

 हालांकि यह भी सच है कि संविधान का मूल मसविदा बीएन राउ ने बनाया था, जिस पर बाद में संविधान सभा में लंबी र्चचा हुई और संशोधन पेश हुए।

 भारतीय संविधान के निर्माण पर कई तरह से आरोप और प्रश्न हैं।

 उनमें से एक प्रश्न यह भी है कि हमारी संविधान सभा जनता से सीधे चुनकर नहीं आई थी।

 हमारे संविधान पर किसी प्रकार का जनमत संग्रह नहीं हुआ।

 उसे सीमित मताधिकार से चुने गए लोगों ने ही बनाया।

 भले उसमें यह दावा किया जाता हो कि हम भारत के लोगों ने इसे स्वीकार किया।

 लेकिन इस आपत्ति के जवाब में कहा जाता है कि संविधान बनाने वाली सभा के सदस्य बाद में 1952 में हुए आम चुनाव के माध्यम से संसद में चुनकर आए।

 इस तरह, उनके काम पर जनता की मुहर लग गई यानी जनमतसंग्रह हो गया।

 बहुत संभव है कि नेहरू और कांग्रेस के नेताओं के भीतर अंबेडकर के लिए यह पूर्वाग्रह रहा हो कि उन्होंने स्वाधीनता संग्राम में हिस्सा लेने के बजाय अंग्रेजों से सहयोग किया और अंग्रेजों ने उन्हें वायसराय के मंत्रिमंडल में चार विभाग एक साथ दिए थे।

 यानी कांग्रेस का अंग्रेजों से तो झगड़ा था ही, मुस्लिम लीग, कम्युनिस्टों और सोशलिस्टों के साथ भी उनके विवाद चल ही रहे थे।

, इन सभी विवादों के पूरे परिप्रेक्ष्य को रखे बिना अगर हम महज गांधी-नेहरू को खलनायक बनाकर पेश करेंगे तो शायद उनके साथ अन्याय करेंगे और अपने राष्ट्र की आधारशिला को ही कमजोर करेंगे।

 आज संविधान के लिए प्रतिबद्धता जताते समय और अंबेडकर को याद करते हुए इस बात का खयाल रखना चाहिए कि संविधान के उन बुनियादी मूल्यों की रक्षा बेहद जरूरी है, जिन्हें अंबेडकर ने संविधान में शामिल किया और जिनकी रक्षा की कसमें पंडित नेहरू, सरदार पटेल और राजेंद्र प्रसाद सभी ने खाई थी।

 वे मूल्य हैं, स्वतंत्रता, समता और बंधुत्व।

 किसी एक सिद्धांत की रक्षा के लिए दूसरे की कुर्बानी की व्यवस्था हमारे यहां नहीं है।

 वह व्यवस्था तानाशाही शासन में हो सकती है लेकिन भारत जो कि एक लोकतांत्रिक गणराज्य है, वहां न तो यह किया जाना चाहिए और न ही इसकी कोई गुंजाइश छोड़ी गई है।

 जो लोग समता के लिए बंधुत्व को कुर्बान करना चाहते हैं या जो अपनी आजादी के लिए समता के साथ समझौता करना चाहते हैं, वे लोकतंत्र के हितैषी नहीं हो सकते।

 लेकिन लोकतंत्र और संविधान के वे सबसे बड़े शत्रु होंगे जो समता और स्वतंत्रता के नाम पर बंधुत्व का गला घोंटना चाहते हैं।

 राजनीतिक, सामाजिक और आर्थिक लोकतंत्र कायम करने की यही कसौटी है और इसी पर संविधान और उसके निर्माता को ही नहीं, आज उसे चलाने वालों को भी खरा उतरना है।

-अरुण त्रिपाठी।

सौजन्य : – राष्ट्रीय सहारा , 11.10.2015।

