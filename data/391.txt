सख्ती बरते आयोग (पत्रिका)।

सबसे बड़े लोकतांत्रिक देश होने का दावा करने के बावजूद लगता यही है कि हमारा लोकतंत्र अभी परिपक्व नहीं हुआ है।

 बेशक देश में निश्चित समय पर लोकसभा-विधानसभाओं के चुनाव होते हैं।

 सरकारें भी बनती हैं।

 पर लोकतंत्र के सामान्य शिष्टाचार का निर्वहन कोई नहीं करना चाहता।

 करते तो हर चुनाव के दौरान चुनाव आयोग को नए-नए निर्देश नहीं देने पड़ते।

 उत्तर प्रदेश समेत पांच राज्यों में विधानसभा चुनाव की तिथियों का ऐलान हुए एक सप्ताह बीत गया है।

आदर्श आचार संहिता लग चुकी है।

 पर पालन नहीं हो पा रहा।

 तभी तो चुनाव आयोग को होर्डिंग-विज्ञापनों से राजनेताओं के चित्र हटाने के निर्देश देने पड़े हैं।

 सवाल है कि आयोग को निर्देश देने की जरूरत क्यों पड़े।

 चुनावी तैयारियों वाली बैठकों में भी आयोग ऐसे निर्देश देता है, पर पालन नहीं होता।

 ध्यान देने वाली बात ये है कि आदर्श आचार संहिता के उल्लंघन की बात हमेशा विपक्ष की तरफ से उठाई जाती है लेकिन वही विपक्ष जब सत्ता में आता है तो पालना भूल जाता है।

आयोग ने बीते वर्षों में अपनी छवि सुधारी है।

 सख्ती बरत कर राजनीतिक दलों को बैकफुट पर धकेला है।

 लेकिन फिर भी आयोग अभी उस भूमिका में नजर नहीं आता जहां होना चाहिए।

 आचार संहिता का उल्लंघन करने वाले अफसरों-नेताओं को नोटिस जारी करने के अलावा वह कुछ करता नजर नहीं आता।

या यूं कहें कि नोटिस जारी कर जवाब मांगने के अलावा उसके पास और कोई अधिकार हैं भी नहीं।

 आचार संहिता उल्लंघन के अलावा मामला चाहे बाहुबलियों के चुनाव लडऩे का हो या फिर चुनाव में पैसा बहाने का, आयोग असहाय नजर आता है।

आचार संहिता का उल्लंघन करने वाले अफसर-नेताओं पर सख्त कार्रवाई का एक उदाहरण आज तक देखने को नहीं मिला।

 फिर भला नेता-अधिकारी आयोग से क्यों डरें।

 जरूरत आयोग का भय पैदा करने की है।

 अन्यथा यूं ही नोटिस जारी होते रहेंगे और यूं ही उनका जवाब जमा होता रहेगा।

, सौजन्य – पत्रिका।

