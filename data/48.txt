सलमान को संदेह का लाभ पर कानून की संदेह-मुक्ति जरूरी (दैनिक भास्कर)।

फिल्म स्टार सलमान खान फिर संदेह का लाभ लेकर जोधपुर की अदालत से आर्म्स एक्ट के आरोप से मुक्त हो गए हैं और इस तरह कानून और अभियोजन पक्ष को संदेह के घेरे में खड़ा कर दिया है।

 इससे पहले सलमान को चिंकारा मारने के आरोप से राजस्थान हाईकोर्ट बरी कर चुका है और पिछले साल मार्च के महीने में हिट-एंड-रन के एक मामले में बॉम्बे हाईकोर्ट ने उनकी पांच साल की सजा को खारिज कर उन्हें दोषमुक्त कर दिया था।

 जाहिर है सलमान के सितारे बुलंद हैं।

यहां उनके वकील हस्तीमल सारस्वत का वह बयान भी उल्लेखनीय है, जिसमें उन्होंने कहा कि सलमान के विरुद्ध पूरा मामला फर्जी बनाया गया था, इसलिए वह टिक नहीं पाया।

 सवाल है कि क्या मामला फर्जी बनाया गया था या आधे-अधूरे तरीके से बनाया गया और उस पर पैरवी नहीं की जा सकी।

 अगर स्थानीय विश्नोई समाज के लोग न खड़े हुए होते तो क्या मामला इतनी दूर तक भी जा सकता था।

 कभी मशहूर यूनानी दार्शनिक प्लेटो ने कहा था कि न्याय ताकतवर के ही फायदे की बात है।

 यह बात चिंकारा और काले हिरण को मारने और आर्म्स एक्ट का उल्लंघन करने से लेकर सड़क पर सोए लोगों को कुचलने तक से साबित हो रही है।

 उसी आर्म्स एक्ट के तहत अगर संजय दत्त को छह साल की सजा हो जाती है तो सलमान कैसे बच जाते हैं।

 क्या इसका मतलब यह है कि संजय दत्त पर सही आरोप लगाया गया था और सलमान पर ‘हम साथ-साथ हैं’ की शूटिंग के दौरान शिकार करने से लेकर मुंबई में फुटपाथ पर सोए लोगों को कुचलने तक सारे मामले फर्जी ही लगाए गए थे।

 इसका अंतिम फैसला तो सर्वोच्च न्यायालय करेगा, जहां इन मामलों को ले जाने का इरादा सरकार जता रही है।

निश्चित तौर पर किसी भी अभियुक्त को संदेह का लाभ मिलना चाहिए चाहे वह सामान्य हो या सलमान और संजय दत्त जैसा कोई विशिष्ट लेकिन, कुछ विशिष्ट लोगों को लगातार बरी करने वाले ये मामले हमारे न्यायिक प्रशासन और उससे जुड़े अभियोजन पक्ष की दक्षता और कार्यप्रणाली पर जरूर संदेह प्रकट करते हैं।

 ऐसे मामले लोगों की निगाह में यह धारणा पैदा करते हैं कि संविधान में कानून के समक्ष सभी के समान होने का दावा जरूर किया जाता है लेकिन, उसके समक्ष वीआईपी की खास जगह है।

 यह सोचना पुलिस प्रशासन ही नहीं न्यायिक प्रशासन का भी काम है कि इस तरह के संदेह से कानून कैसे मुक्त हो।

, सौजन्य- दैनिक भास्कर।

