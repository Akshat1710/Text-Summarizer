सराहनीय पहल (दैनिक जागरण)।

योजना की सार्थकता इसमें है कि उसका लाभ लक्षित वर्ग तक पहुंचे।

 ऐसा न हो पाने पर न योजना का औचित्य रह जाता है और न ही आधार।

 सरकारी योजनाओं में सामने आने वाले गड़बड़ी के मामले साबित करने के लिए काफी है कि व्यवस्था में कई छेद हैं, जिन्हें दूर किए बिना योजनाओं के सफल कार्यान्वयन का लक्ष्य हासिल नहीं किया जा सकता।

 ऐसे मामले लगातार सामने आ रहे हैं, जहां लक्षित वर्ग को योजना के दायरे में ही नहीं रखा जाता जबकि अपात्र लोग उन योजनाओं का लाभ उठा रहे हैं, जो उनके बनी ही नहीं हैं।

 इस प्रकार की धांधली रोकने के लिए ही प्रदेश सरकार ने परिवार रजिस्टर से व्यक्ति या परिवार को अलग करने के लिए नई शर्त लागू कर दी है।

 नई शर्त के अनुसार शौचालय बनाने के बाद ही परिवार या व्यक्ति परिवार रजिस्टर से अलग हो सकेगा।

 प्रदेश सरकार के इस फैसले से दो तरह के फायदे होंगे एक तो यह कि लोग केवल राशन के लिए परिवार के अलग होने का दावा नहीं कर सकते जबकि दूसरा यह कि इससे हिमाचल की स्वच्छता के दावे और पुख्ता होंगे।

परिवार रजिस्टर से व्यक्ति या परिवार को अलग करने के लिए जो पूर्व निर्धारित नियम हैं वह यथावत रहेंगे जबकि शौचालय न बना होने पर परिवार से अलग नहीं हो सकेगा।

 आखिर सभी मानकों को पूरा करने के बाद ही प्रदेश को देश में दूसरे खुला शौचमुक्त राज्य का दर्जा मिला है।

 इस तरह के सम्मान को बनाए रखना प्रदेश के हर नागरिक का दायित्व है।

 सरकार के इस फैसले से राशन डिपो में कालाबाजारी पर भी अंकुश लगेगा।

 अक्सर लोग राशन इत्यादि के लिए परिवार के अलग होने का दावा करते हैं और इसी वजह से नया राशनकार्ड बनवा लेते हैं, लेकिन परिवार रजिस्टर से अलग होने से लेकर अलग राशन कार्ड बनवाने के लिए सरकार ने जो नया नियम जोड़ दिया है उससे धड़ाधड़ राशनकार्ड बनाने की प्रक्रिया पर भी अंकुश लगेगा और स्वच्छ हिमाचल बनाने में भी लोगों की सहभागिता बढ़ेगी।

 किसी भी नियम को लागू करने की सार्थकता तभी सही होती है जब उसका क्रियान्वयन सही किया जाए।

 इसलिए संबंधित विभाग को इस तरह के नियम के लागू होने के बाद मामलों की पड़ताल करनी चाहिए।

 इसके लिए पंचायत प्रतिनिधियों की भूमिका भी अहम रहेगी, क्योंकि पंचायतीराज संस्था की पहली सीढ़ी पंचायत ही होती है।

 पंचायत स्तर पर ही परिवार रजिस्टर से अलग होने वालों की पड़ताल की जाए, ताकि सही लोग सरकारी योजनाओं का लाभ उठा सकें।

 लोगों को भी सरकार के इस फैसले का सहयोग करते हुए शौचालय निर्माण करने के बाद परिवार रजिस्टर से अलग होने का दावा करना चाहिए।

 यह फैसला जहां स्वच्छता के लिहाज से प्रदेश के लिए सही है वहीं टूटते परिवारों को जोड़कर रखने के लिए भी सार्थक साबित हो सकता है।

(स्थानीय संपादकीय हिमाचल), सौजन्य- दैनिक जागरण, 15-12-2016।

