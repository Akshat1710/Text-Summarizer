सीमाओं पर भ्रष्टाचार से अमेरिका की सुरक्षा खतरे में (दैनिक भास्कर)।

हजारों किलोमीटर दूर अगर कोई यह सोचता है कि आज अमेरिका पुख्ता व्यवस्था के कारण सुरक्षित है, तो यह पूरी तरह सही नहीं है।

 अभी कई बातें शेष दुनिया नहीं जानती है।

 अमेरिका में भ्रष्टाचार व घूसखोरी इतनी ज्यादा बढ़ गई है कि कुछ लाख रुपए देकर कोई भी उसकी सीमा में प्रवेश कर सकता है।

 इससे सुरक्षा पर खतरा मंडराने लगा है।

 भ्रष्टाचार करने वालों में कुछ सीमा पर तैनात सुरक्षाकर्मी हैं, तो कुछ आव्रजन अफसर और कुछ विमानों में सामान पहुंचाने वाले जिम्मेदार कर्मचारी हैं।

 जानिए-।

वर्ष 2012 में जोहून डेविड ली केंद्रीय गृह सुरक्षा विभाग की लॉस एंजिलिस शाखा में तैनात था।

 उसे ऐसे कोरियाई व्यापारी के प्रकरण की जांच का जिम्मा सौंपा गया था, जिस पर गलत काम के लिए मानव तस्करी करने का आरोप था।

 कोर्ट रिकॉर्ड से पता चला कि ली ने व्यापारी की जांच आगे बढ़ाने की बजाय उससे व उसके रिश्तेदारों से करीब 9 लाख रुपए नकद रिश्वत और उपहार लिए थे।

 इस घूसखोरी के बाद उसने प्रकरण रफा-दफा करने की पूरी कोशिश की।

 गृह सुरक्षा विभाग में ली को आव्रजन एवं सीमा शुल्क प्रवर्तन मामलों की जिम्मेदारी सौंपी गई थी।

 कोर्ट में प्रस्तुत रिपोर्ट में उसने कहा- पूरा प्रकरण मानव तस्करी से संबंधित लगता है, लेकिन कोई सबूत नहीं मिले और गवाहों के बयान भी आरोपों की पुष्टि नहीं करते हैं।

 अंतत: प्रकरण बंद कर दिया गया और ली पर कोई कार्रवाई नहीं हुई।

, कुछ समय बाद ली के पुराने प्रकरणों की जांच अन्य अफसर से कराई गई, जिसमें पता चला कि वह घूस लेकर प्रकरण बिगाड़ता है।

 कोरियाई व्यापारी के प्रकरण में भी उसने घूस ली थी।

 अंतत: गत जुलाई में उसे 10 महीने जेल की सजा सुनाई गई।

 अमेरिकी सीमाओं की सुरक्षा में ली का प्रकरण मात्र एक उदाहरण है।

 द न्यूयॉर्क टाइम्स ने कोर्ट में प्रेषित हजारों प्रकरणों के रिकॉर्ड और पिछले 10 सालों के आंतरिक सुरक्षा से जुड़े दस्तावेजों की समीक्षा की।

 उससे पता चला कि करीब 200 कर्मचारियों और अस्थायी कर्मियों ने 102 करोड़ रुपए घूस ली, जबकि उन्हें देश की सुरक्षा और आव्रजन कानूनों का पालन कराने के लिए तैनात किया गया था।

 दस्तावेजों के रिकॉर्ड से पता चला कि उपरोक्त कर्मचारियों ने कई टन ड्रग और हजारों लोगों को अवैध रूप से अमेरिका में प्रवेश कराया।

 यही नहीं, आव्रजन कर्मचारियों ने अवैध आव्रजन दस्तावेज एवं ग्रीन कार्ड बेचने के अतिरिक्त संवेदनशील सूचनाएं भी ड्रग तस्करों को दीं।

 एक प्रकरण में तो मुखबिर को जान से मारने की कोशिश की गई थी।

कई प्रकरणों में घूस का आंकड़ा सामने नहीं आ सका, क्योंकि कोर्ट रिकॉर्ड में जानकारी स्पष्ट नहीं थी।

 जिनका रिकॉर्ड कोर्ट में नहीं है, उसमें उपहार, यात्रा पैकेज और सुरक्षा गार्डों द्वारा चोरी की गई राशि के प्रकरण शामिल हैं।

 अमेरिकी चुनाव प्रचार में वादों से पता चलता है कि नए राष्ट्रपति के लिए सीमाओं की सुरक्षा उच्च प्राथमिकता में होगी।

 उनके पदभार ग्रहण करते ही सीमाओं की कई खामियां तुरंत दूर की जा सकती है।

 गृृह सुरक्षा विभाग के एक वरिष्ठ अफसर ने कहा कि जब तक आव्रजन प्रणाली की अंदरुनी खामियां ही दूर नहीं की जातीं, सीमाओं पर दीवार बनाने की बात करने का कोई मतलब नहीं है।

 वह भी ऐसी स्थिति में जब अपने ही सीमा सुरक्षाकर्मी भ्रष्टाचार और घूसखोरी में लिप्त हों।

 यह ऐसे विभाग की बात है, जिसमें ढाई लाख से अधिक कर्मचारी हैं।

 विभाग के आईजी जॉन रोथ कहते हैं- जहां तक घूसखोरी की बात है, वह कम हो या ज्यादा, खराब ही है।

 वहां एक व्यक्ति ही काफी बड़ा नुकसान पहुंचा सकता है।

, आव्रजन एवं कानूनी विशेषज्ञ कहते हैं कि सीमाओं पर आव्रजन एजेंटों द्वारा घूसखोरी नई बात नहीं है।

 सीमाएं अतिरिक्त फेंसिंग, ड्रोन और सेंसर से लैस हैं, ऐसे में ड्रग एवं मानव तस्करों के लिए काम करना मुश्किल हो जाता है।

 उसे आसान करने के लिए वे सुरक्षा गार्डों को लालच देते हैं।

 ग्लोबल इंटेलीजेंस कंपनी स्ट्रेट-फॉर के चीफ सिक्यूरिटी ऑफिसर फ्रेड बर्टन कहते हैं- ड्रग तस्कर उन सुरक्षा गार्डों की तलाश करते हैं, जो घूस लेने के लिए तैयार हो जाएं।

 शीतयुद्ध के दौरान विदेशी खुफिया एजेंसियां ऐसा करती थीं।

 गृह सुरक्षा विभाग के ईमानदार अफसर जानते हैं कि आंतरिक भ्रष्टाचार बड़ी समस्या है, इसलिए वे आंतरिक जांचकर्ताओं की सेवाएं ले रहे हैं।

 उन्हें ऐसी ट्रेनिंग दी जाती है, जिससे भ्रष्ट सुरक्षाकर्मी का पता चल जाए।

 नए आवेदकों में वे यह पता कर लेते हैं कि कौन घूस ले सकता है और कौन नहीं।

 गृह सुरक्षा विभाग में घूसखोरी अंदर तक कायम है।

 वर्ष 2016 में 15 अफसरों को गिरफ्तार किया गया।

 ‌फरवरी 2016 में कस्टम अधिकारी (डगलस, एरिजोना) जॉनी एकोस्टा को घूसखोरी और ड्रग तस्करी में 8 साल की सजा सुनाई गई।

 एकोस्टा ने 48 लाख रुपए रिश्वत में लिए और एक टन से अधिक ड्रग अमेरिका पहुंचाने में तस्करों की मदद की थी।

, – कस्टम विभाग में आंतरिक सुरक्षा के पूर्व प्रमुख जेम्स टॉम्सचेक का मानना है कि अफसरों की नियुक्ति से पहले स्क्रीनिंग ठीक से नहीं हो रही है, उसमें सुधार करना होगा।

 पुराने रिकॉर्ड की जांच और पॉलीग्राफ टेस्ट इसी कारण विफल हो रहे हैं।

– पेट्रोलिंग अफसरों और एजेंटों पर 11,225 किलोमीटर लंबी सीमा की सुरक्षा जिम्मेदारी होती है।

 ड्रग तस्करों व अन्य आपराधिक समूहों से वे ज्यादातर सीधे ही डील करते हैं।

 इसके तहत रिकॉर्ड में उनके द्वारा 75 करोड़ रुपए घूस लिए जाने का उल्लेख है।

, सौजन्य – दैनिक भास्कर।

