किसानों की उदासीनता (दैनिक जागरण)।

उन्नत कृषि के लिए यंत्रों के इस्तेमाल में राज्य के किसानों की रुचि कम होती दिखती है।

 जिस हिसाब से कृषि मजदूरों की संख्या हर वर्ष घटती जा रही है, उस अनुपात में कृषि यंत्रों की खरीद न होने से कई सवाल खड़े हो रहे हैं।

 यह सर्वविदित है कि कृषि कामगारों की संख्या घटती है तो किसान ऑटोमेशन की ओर बढ़ते हैं, क्योंकि यंत्रों के सहयोग के बगैर उनका काम नहीं चल सकता।

 खेत जोतने से लेकर सिंचाई, निकाई, गुड़ाई तथा कटनी तक के यंत्र बाजार में उपलब्ध हैं।

 कहीं- कहीं कम पूंजी वाले किसान इन यंत्रों को संयुक्त रूप से खरीदते हैं, लेकिन यह संख्या बहुत कम है।

 राज्य सरकार ने यंत्रों के उपयोग के प्रोत्साहन के लिए सब्सिडी का प्रावधान किया है।

 कुछ यंत्रों पर पचास फीसद तक की सब्सिडी मिलती है।

 चालू वित्तीय वर्ष में 175 करोड़ रुपये की सब्सिडी बांटने का लक्ष्य रखा गया है।

 वित्तीय वर्ष पूरा होने में अब महज डेढ़ माह शेष हैं, जबकि बीस करोड़ रुपये ही बांटे जा सके हैं।

 यानी डेढ़ माह में 155 करोड़ का लक्ष्य पूरा करना होगा, जो काफी कठिन है।

 यहां दो तरह की आशंकाएं हैं।

 या तो पूर्व में यंत्रों की खरीद में इसलिए तेजी दिखती थी कि फर्जीवाड़े की गुंजाइश बनती थी।

 किसान डीलरों से सब्सिडी दर पर यंत्र खरीद लेते थे।

 यह भी संभावना बनती थी कि लाभुक खरीद करें या नहीं अवैध तरीके से सब्सिडी की राशि पाने के लिए डीलर बिक्री दर्शा सकते थे।

 इसी फर्जीवाड़े को रोकने के लिए सरकार ने डायरेक्ट बेनिफिट ट्रांसफर स्कीम लागू की है।

 अब यंत्रों की खरीद में सब्सिडी की राशि प्राप्त करने के लिए किसानों को जिला कृषि पदाधिकारी से अनुशंसा करानी पड़ती है।

 जब किसान पूरी राशि देकर यंत्र की खरीद कर लेते हैं तो अनुशंसा के बाद सब्सिडी की रकम उनके खाते में लौटा दी जाती है।

 किसानों के लिए यह अतिरिक्त मशक्कत मानी जा सकती है, लेकिन इस व्यवस्था में राशि के गबन की गुंजाइश खत्म हो जाती है।

 यह सरकार द्वारा प्रदत्त किसानों के हक की राशि है।

 थोड़ी सी परेशानी उठाकर इसकी रक्षा करना भी किसानों का ही उत्तरदायित्व है।

 यह भी तर्क दिया जाता है कि पूर्व में नकदी कम होने पर किसान साठ फीसद राशि से ही यंत्र खरीद लेते थे, लेकिन अब शुरू में पूरी राशि जमा करनी पड़ती है, जिससे बोझ बढ़ जाता है।

 यह कृषि यंत्रों के प्रति उदासीनता का एक पक्ष माना जा सकता है।

 जरूरत है किसानों को प्रोत्साहित करने की।

 जिला कृषि पदाधिकारी स्थानीय स्तर पर विशेष शिविर लगाकर ऐसे आवेदनों का निबटारा कर सकते हैं, ताकि किसानों को दौड़ न लगानी पड़े।

,  स्थानीय संपादकीय : बिहार , सौजन्य- दैनिक जागरण।

