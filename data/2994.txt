ईरान-भारत के लिए मौका (अमर उजाला)।

संयुक्त राष्ट्र की परमाणु एजेंसी के संतुष्ट होने के बाद ईरान पर लगे अंतरराष्ट्रीय प्रतिबंध हटने से पश्चिमी देशों के साथ ही दुनिया ने राहत महसूस की है, लेकिन पश्चिम एशिया में शांति कायम करने में इससे कितनी मदद मिल पाएगी, यह कहना अभी मुश्किल है।

 इसकी सबसे बड़ी वजह यह है कि अमेरिका के साथ ईरान की यह नई मित्रता उसके पुराने मित्रों-इस्राइल और सऊदी अरब को रास नहीं आ रही है।

 इस्राइल के प्रधानमंत्री बेंजामिन नेतन्याहू ने तो यहां तक आशंका जताई है कि आर्थिक प्रतिबंधों के हटने से ईरान के लिए सीरिया के राष्ट्रपति असद को मदद करने की राह खुल जाएगी और हमास और हिजबुल्ला जैसी ताकतें उसके खिलाफ मजबूत हो सकती हैं।

 लेकिन वास्तविकता यह भी है कि तेल उत्पादक ईरान ने सुरक्षा परिषद की पांच बड़ी ताकतों और जर्मनी के दबाव में ही सही अपने संदिग्ध परमाणु कार्यक्रम को सीमित कर अपनी विश्वसनीयता का सुबूत पेश किया है।

 उसने 8.5 टन संवर्धित यूरेनियम रूस स्थानांतरित किया है और प्लूटोनियम उत्पादन के संयंत्रों पर एक तरह से ताला जड़ दिया है।

, आर्थिक प्रतिबंध हटने से ईरान की पहले सील कर दी गई सौ अरब डॉलर से अधिक की संपत्ति पर सीधे पहुंच बन जाएगी और वह दूसरे देशों के साथ भी आर्थिक लेन-देन कर सकेगा।

 ईरान पर लगे प्रतिबंध हटने का सबसे बड़ा असर पहले ही निचले स्तर पर जा चुके कच्चे तेल पर पड़ा है, जिसका दाम 2003 के स्तर पर 27.67 डॉलर प्रति बैरल तक उतर गया है।

 वहीं ईरान के साथ भारत की मित्रता ऐतिहासिक है और पश्चिम के दबाव के बावजूद निरपेक्ष रही है, मगर अंतरराष्ट्रीय प्रतिबंधों के कारण उस पर भी असर पड़ा था।

 भारत को यदि ईरान से सस्ते में तेल मिल सकता है, तो भारत से उसे सस्ती प्रौद्योगिकी और आधारभूत संरचना में बड़ा निवेश।

 प्रतिबंधों के हटने से ईरान-भारत के बीच प्रस्तावित गैस पाइप लाइन के सबसे बड़े अड़ंगे के दूर होने के साथ ही भारत के लिए चाबहार बंदरगाह को विकसित करने की राह भी खुल गई है, जिसके जरिये वह पश्चिम एशिया तक पहुंच बना सकता है।

 वास्तव में बदली हुई परिस्थितियों में देखें, तो यह ईरान और भारत, दोनों देशों के लिए एक बड़े अवसर की तरह है।

,  ।

सौजन्य :- अमर उजाला ,19.01.2016।

