संपादकीय : उदारवाद को फिर झटका (नई दुनिया)।

इटली में संविधान संशोधन के मुद्दे पर हुए जनमत संग्रह का नतीजा आते ही आव्रजक विरोधी पार्टी – ‘ला लीगाल (नॉदर्न लीग) के नेता मैटियो सालविनी ने ट्वीट किया कि ‘मतदाताओं ने यूरोपीय संघ (ईयू) और (प्रधानमंत्री मैटियो) रेंजी को ठुकरा दिया है।

 साथ ही उन्होंने इतालवी भाषा में जो लिखा, उसका अर्थ है – ‘ट्रंप जिंदाबाद, पुतिन जिंदाबाद, ला पां (फ्रांस की चरमपंथी नेता) जिंदाबाद, ला लीगाल जिंदाबाद।

 ये तमाम नाम वो हैं, जो द्वितीय विश्व युद्ध के बाद से अमेरिका और यूरोप में जारी व्यवस्थाओं के खिलाफ बगावत के प्रतीक बनकर उभरे हैं।

 रूस के राष्ट्रपति व्लादिमीर पुतिन से पुरानी पार्टियों और नेताओं का बैर था, तो उन्हें वहां उभरती नई ताकतों ने अपना दोस्त समझा है।

 रेंजी वामपंथी झुकाव वाले उदारवादी नेता हैं।

 उन्हें ब्रसेल्स स्थित यूरोपीय संघ मुख्यालय का करीबी समझा जाता था।

 ब्रसेल्स के खिलाफ यूरोप में बनते मूड का इजहार पहले ग्रीस, पुर्तगाल और आंशिक रूप से स्पेन में हो चुका है।

 मगर इसकी सबसे शक्तिशाली अभिव्यक्ति पिछले जून में ब्रिटेन में हुई, जब वहां के मतदाताओं ने यूरोपीय संघ से बाहर निकलने के पक्ष में मतदान किया।

, अब इटली में आए नतीजे को उसी धारा के आगे बढ़ने के रूप में देखा जा रहा है।

 नॉदर्न लीग के साथ पूर्व कॉमेडियन बेप्पे ग्रिलो की पार्टी फाइव स्टार मूवमेंट ने 68 साल पुराने संविधान में प्रस्तावित संशोधनों के खिलाफ अभियान चलाया।

 रेंजी का पक्ष था कि वर्तमान व्यवस्था में इतने अधिक अवरोध हैं कि शासन चलाना कठिन होता है।

 खासकर संसद के ऊपरी सदन सीनेट की ताकत से उन्हें परेशानी थी।

 तो उसके पर कतरने के लिए उन्होंने जनादेश मांगा।

 नॉदर्न लीग तथा फाइव स्टार मूवमेंट जैसी जनोत्तेजक पार्टियां यह पैगाम देने में सफल रहीं कि इन संशोधनों के बाद किसी प्रधानमंत्री के लिए तानाशाह बनने का रास्ता खुल जाएगा।

 साथ ही रेंजी ईयू के मनमाफिक आर्थिक नीतियां लागू करने में कामयाब हो जाएंगे।

 तो 60 प्रतिशत मतदाताओं ने संशोधन के विरुद्ध मतदान किया।

 इसके बाद रेंजी ने इस्तीफा दे दिया।

 अब संभावना नए चुनाव की है।

 उसमें फाइव स्टार मूवमेंट पार्टी की ताकत बढ़ सकती है।

 तब इटली भी ब्रिटेन की राह पर चलते हुए ईयू से नाता तोड़ने की ओर जा सकता है।

 इन्हीं आशंकाओं के कारण जनमत संग्रह का नतीजा आते ही यूरो का भाव डॉलर की तुलना में 20 महीने के न्यूनतम स्तर पर चला गया।

 यानी पहले से ही हिचकोले खा रहे यूरोप की आर्थिक समस्याएं अब और गहरा सकती हैं।

 इसका प्रभाव विश्व अर्थव्यवस्था पर भी पड़ेगा।

 निष्कर्ष यह है कि वैश्विक मंदी के अलावा युद्धों के कारण शरणार्थियों की आई बाढ़ ने विकसित देशों में जनमत को जिस तरह भड़काया, वह पुरानी व्यवस्था के लिए घातक साबित हो रहा है।

 नतीजतन उग्र-राष्ट्रवाद की चली लहर एक के बाद दूसरे देश को अपनी चपेट में लेती जा रही है।

सौजन्य- नई दुनिया।

