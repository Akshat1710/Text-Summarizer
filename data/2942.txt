सड़क पर मौत (दैनिक जागरण)।

सड़क हादसों के पीछे यातायात नियमों का उल्लंघन ही सबसे बड़ा कारण है।

 यह दुर्भाग्यपूर्ण है कि प्रदेश में बहुत कम लोग यातायात नियमों के प्रति जागरूक दिखाई देते हैं।

पंजाब की सड़कों पर पिछले कुछ समय से ओवरलोड भारी वाहन मौत बनकर टूट रहे हैं।

 रविवार को देर रात जालंधर में भी बजरी से भरा टिप्पर एक कार सवार परिवार पर मौत बन कर पलट गया।

 इस हादसे में कार में सवार प्रॉपर्टी डीलर की पत्नी, बेटी व बेटे की जान चली गई।

 पिछले कुछ समय से एक के बाद एक ऐसी कई घटनाएं सामने आ चुकी हैं, जिनमें कई लोग असमय काल के गाल में समा गए।

 गत दिसंबर माह के आखिरी सप्ताह में जालंधर में मिट्टी से ओवरलोड टिप्पर एक फाच्र्यूनर कार पर पलट गया था।

 इसमें पंजाब रोडवेज के असिस्टेंट डायरेक्टर के 19 वर्षीय बेटे की मौत हो गई थी।

 फरवरी में जीरा में नेशनल हाईवे पर कोयले से ओवरलोड ट्राला बगल से गुजर रही टवेरा गाड़ी पर पलट गया, जिसमें 11 लोगों की मौत हो गई थी।

 फरवरी में ही फिल्लौर में कार पर गेहूं से भरा ट्राला पलटने से कार में बैठी 12वीं कक्षा की छात्रा की मौत हो गई।

 इसके अलावा जालंधर में ही टिप्पर से टक्कर की कई जानलेवा घटनाएं हो चुकी हैं।

 पूरे प्रदेश की स्थिति देखी जाए तो हालात बहुत भयावह हैं।

 आंकड़े तो यहां तक गवाही देते हैं कि प्रदेश में जितने लोगों की जान सड़क हादसों में चली गई, उतनी जानें तो आतंकवाद के काले दौर में भी नहीं गई थीं।

 सड़क हादसों के पीछे सबसे बड़ा कारण यातायात नियमों का उल्लंघन ही है।

 यह दुर्भाग्यपूर्ण है कि प्रदेश में बहुत कम लोग यातायात नियमों के प्रति जागरूक दिखाई देते हैं।

 प्रदेश के किसी भी शहर में बिना सीट बेल्ट के वाहन चलाते, बिना हेलमेट के दोपहिया वाहन दौड़ाते, फोन पर बातें करते हुए वाहन चलाते और आवश्यकता से अधिक भार लादकर वाहन दौड़ाते हुए लोग आसानी से नजर आ जाएंगे।

 प्रदेश सरकार को यातायात नियमों का सख्ती से पालन सुनिश्चित करने के लिए ठोस कठम उठाने चाहिए।

 इसके अतिरिक्त पुलिस प्रशासन को भी अपना रवैया बदलना होगा और महज चालान काटने की प्रवृत्ति से आगे बढ़कर सड़क पर सुरक्षा सुनिश्चित करने के उपाय करने होंगे।

 इसमें कतई कोई संदेह नहीं है कि यदि ट्रैफिक पुलिस अपना काम पूरी ईमानदारी से करना शुरू कर दे तो लोग स्वत: नियमों का पालन करने को बाध्य हो जाएंगे।

, सौजन्य- दैनिक जागरण।

