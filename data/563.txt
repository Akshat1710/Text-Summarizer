ग्लोबलाइजेशन के खिलाफ प्रतिक्रिया (हिन्दुस्तान)।

अमेरिका के नए राष्ट्रपति के रूप में डोनाल्ड ट्रंप का चुनाव एक ऐसी खबर है, जिससे कई चुनावी विश्लेषक हैरान हैं।

 यदि इस नतीजे को वैश्विक संदर्भ में देखें, तो यह बिल्कुल अप्रत्याशित नहीं लगता।

 असल में, दुनिया भर में कमोबेश हर जगह राजनीति में उथल-पुथल जारी है।

 चुनावी नतीजे या जनमत संग्रह के परिणामों का अंदाजा नहीं लगाया जा सकता।

 आम लोग अपने देश की हुकूमत से नाराज हैं।

 इसकी वजह शायद यह है कि 1980 के दशक के बाद से तमाम भौतिक प्रगति के बावजूद दुनिया भर के लोगों के बीच गैर-बराबरी काफी ज्यादा बढ़ी है।

 ऐसे में, यह राजनीतिक लोकतंत्र ही है, जिसके माध्यम से लोग अपना असंतोष जाहिर कर रहे हैं।

, पिछले ढाई दशक का यह दौर ग्लोबलाइजेशन यानी भूमंडलीकरण का है, जिसने लोगों पर काफी असर डाला है।

 बेशक कुछ के लिए इसने अवसरों के द्वार खोले हैं और उनकी पूंजी बढ़ाई है, पर ज्यादातर के लिए यह बेरोजगारी और गरीबी लेकर आया है।

 इसमें विजेता कुछ ही हैं, मगर गंवाने वाले अधिक।

 हर उभरती अर्थव्यवस्था में मध्य-वर्ग और ‘सुपर-रिच’ व ‘अल्ट्रा-रिच’ यानी अत्यधिक धनाढ्य लोग बड़े विजेता बने हैं, तो औद्योगिक देशों में कामगार व निम्न-मध्यवर्ग और विकासशील देशों में गरीब व हाशिये के लोग वंचितों में शामिल हैं।

 भले ही, भूमंडलीकरण इसकी एकमात्र वजह न हो, मगर यह एक ऐसा कारक जरूर है, जिसे नजरंदाज कतई नहीं किया जा सकता।

, दुर्भाग्य से, ये तमाम समस्याएं आर्थिक मंदी के बाद से और मुखर हुई हैं।

 अर्थव्यवस्थाएं आज भी कमजोर हैं और धीमी गति से आगे बढ़ रही हैं।

 कुछ मुल्क बेशक इससे बाहर आ गए हैं, मगर वहां रोजगार अब भी एक बड़ी समस्या है।

 वहां बेरोजगारी दर काफी ज्यादा है।

 यूरोपीय संघ के देशों में तो बेरोजागारी की औसत दर देश के कुल कार्य-बल से दस फीसदी तक अधिक है, जबकि यूनान व स्पेन में यह आंकड़ा 20 फीसदी तक का है।

 युवाओं में, खासकर श्रम बाजार में उतरने वाले नए युवाओं में बेरोजगारी दर करीब 25 फीसदी हो गई है।

 विकसित देशों में भी ब्लू-कॉलर व ह्वाइट-कॉलर कामगारों की वास्तविक आमदनी में एक स्थिरता बनी हुई है।

, अमेरिका में तो 1970 के दशक के बाद से करीब 90 फीसदी कर्मियों की वास्तविक मजदूरी में कोई वृद्धि भी नहीं हुई है।

 कुल मिलाकर कहें, तो आर्थिक उदारीकरण ने तमाम मुल्कों में समाज को आंतरिक तौर पर बांटने का काम किया है।

 यह किस कदर नैतिकता की दृष्टि से अस्वीकार्य और राजनीतिक रूप से भंगुर है, इसकी ओर हमारे जैसे कुछ अर्थशास्त्री पिछले पिछले करीब एक दशक से इशारा करते रहे हैं।

 मेरा यह मानना है कि भूमंडलीकरण न तो इतिहास का अंत है, जैसा कि कुछ मानते हैं और न ही भूगोल का, जिसकी उम्मीद कुछ लोग जताते रहे हैं।

 अर्थव्यवस्थाएं बेशक वैश्विक हो सकती हैं, मगर राजनीति देशज (राष्ट्रीय) ही होती हैं।

 और यह नतीजा उसी राजनीतिक नाखुशी का इजहार है, जिसका अंदेशा पहले से था।

, मैं इससे सहमत हूं कि यह नतीजा मेरे मन के अनुकूल नहीं है, मगर यह इस परिकल्पना की पुष्टि जरूर करता है कि लोगों का मुख्यधारा की राजनीतिक दलों को लेकर किस कदर गुस्सा है और इस भावना को भुनाने की कितनी क्षमता एक लोकलुभावन दक्षिणपंथी राष्ट्रवादी नेता के पास है।

 यूरोपीय संघ में शामिल रहने या बाहर होने को लेकर हुए जनमत संग्रह के नतीजे ने भी लोगों की इसी भावना को दिखाया है कि यूरोपीय संघ के साथ रहकर उन्होंने काफी कुछ गंवाया है।

 वैसे यूरोप महाद्वीप की राजनीति पर लोगों की नाराजगी की छाप नई नहीं है।

 फ्रांस में 2017 में चुनाव होने हैं और वहां सोशलिस्ट पार्टी अपनी हार देख रही है।

 वहीं, ऑस्ट्रिया, डेनमार्क, जर्मनी, फिनलैंड, नीदरलैंड और स्वीडेन जैसे देशों में धुर दक्षिणपंथी राष्ट्रवादी पार्टियां तेजी से बड़ी ताकत बनती जा रही हैं।

, हालांकि लैटिन अमेरिका से एक अलग विरोधाभास सामने आया है।

 वहां 2000 के दशक की शुरुआत में दस देशों में बड़ा बदलाव आया और वहां वामपंथी सरकारें बनीं।

 ऐसा इसलिए हुआ, क्योंकि 1980 और 1990 के दशक में नव-उदारवादी आर्थिक नीतियों को अपनाने के कारण लोगों के सामने उच्च बेरोजगारी, कम आय, बढ़ती असमानता जैसी कई मुश्किलें पेश आईं।

 हालांकि ऐसी सरकारें हाल ही में अर्जेंटीना, ब्राजील, चीली, ग्वाटेमाला और वेनेजुएला से बेदखल भी की गई हैं, क्योंकि उन पर भ्रष्टाचार और आर्थिक हेराफेरी के आरोप लगे।

 जबकि बोलीविया, इक्वाडोर, निकारागुआ और उरुग्वे में उदार वामपंथी सरकारें आज भी जनता का व्यापक समर्थन बटोर रही हैं।

, बहरहाल, दुनिया भर में ऐसा दिख रहा है कि आर्थिक असमानता की वजह से जो जगह रिक्त हुई हैं, उन्हें दक्षिणपंथी और धुर राष्ट्रवादी पार्टियां भर रही हैं।

 उन्होंने मुख्यधारा की राजनीतिक पार्टियों की विफलता को भुनाया है और सत्ता-प्रतिष्ठान के खिलाफ लोगों की नाराजगी को हवा दी है।

 उनकी राजनीतिक लामबंदी अवसरवाद और लोकलुभावनवाद पर टिकी है।

 अमेरिका और यूरोप में ही रोजगार और मजदूरी संबधी चिंताओं के बहाने व्यापार और प्रवासियों का मसला उठाया गया, जिसने माहौल बनाने में अहम भूमिका निभाई।

 इसी तरह, प्रवासन के खिलाफ विषवमन के लिए बड़ी चालाकी से सांस्कृतिक पहचान को हवा दी गई, तो इस्लाम-विरोधी भावना को उभारने के लिए धार्मिक रूढ़िवाद की याद दिलाई गई।

, हालांकि राजनीतिक लोकतंत्र को वामपंथ की जरूरत इसलिए है कि वह नियंत्रण व संतुलन का काम करता रहता है।

 धुर दक्षिणपंथी बंटे हुए समाज को और बांट सकता है, जबकि विपक्ष में होने के बाद भी उदार वामपंथ भले ही इस असमानता को न पाट सके, मगर वह सामंजस्य जरूर बना सकता है।

 धुर दक्षिणपंथी दल जहां सीमाओं पर ऊंचे अवरोध खड़ा करेंगे, वहीं उदार वामपंथी पार्टियां लोगों के हितों की रक्षा के लिए बाजार को नियंत्रित करना चाहेंगी और वैश्वीकरण के प्रबंधन की कोशिश करेगी।

 इस परिस्थिति में यह कहना गलत नहीं होगा कि अगर राजनीति में विचारधारा का चक्र अपनी गति चलता रहा, तो हमारे पास उम्मीद अब भी बची है।

(ये लेखक के अपने विचार हैं), – दीपक नैय्यर, पूर्व मुख्य आर्थिक सलाहकार, भारत सरकार।

सौजन्य – हिन्दुस्तान, 12-11-2016।

