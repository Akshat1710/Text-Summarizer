कठोर बजट की उम्मीद नहीं(अमर उजाला)।

यह जानने के लिए पूरा देश उत्सुक है कि आज पेश होने वाला बजट कैसा होगा।

 वित्त मंत्री अरुण जेटली लोकप्रियतावादी बजट पेश करेंगे या अर्थव्यवस्था को मजबूती प्रदान करने के लिए कठोर कदम उठाएंगे।

आर्थिक समीक्षा को देखकर ऐसा महसूस होता है कि सरकार अर्थव्यवस्था को गति देने के लिए बजट में कुछ सख्त कदम उठाएगी।

 लेकिन मैं यह मानने को तैयार नहीं हूं कि सरकार कठोर कदम उठाने का जोखिम लेना चाहेगी।

 आखिर इस साल सरकार को पांच राज्यों में विधानसभा चुनावों का सामना करना पड़ेगा।

 दरअसल आर्थिक सर्वेक्षण अर्थशास्त्री तैयार करते हैं और वे हर बार अर्थव्यवस्था की बेहतरी के लिए सख्त कदम उठाने की सिफारिश करते हैं।

 लेकिन आप पिछले कई वर्षों के आर्थिक सर्वे उठाकर देख लीजिए, उनमें जो बातें कही जाती हैं, सरकार के बजट में उससे ठीक अलग बातें दिखाई देती हैं।

 जैसे, सब्सिडी में कटौती करने की बात अर्थशास्त्री कई वर्षों से करते रहे हैं, लेकिन क्या किसी सरकार ने सब्सिडी में कटौती करने का साहस दिखाया है।

 दरअसल बजट राजनेता तैयार करते हैं, जिन्हें चुनाव का सामना करना पड़ता है।

 इसलिए कभी बजट में लोकलुभावन योजनाओं की घोषणा होती है, तो कभी अर्थव्यवस्था की परिस्थिति के मुताबिक, थोड़ा संतुलन बनाने की कोशिश की जाती है।

 मुझे लगता है कि वित्त मंत्री के सामने जितनी चुनौतियां हैं, उसमें वह संतुलन बनाने की ही कोशिश करते दिखेंगे।

, पिछले दो वर्षों से कमजोर मानसून के कारण किसानों की हालत बहुत खराब है।

 किसान आत्महत्या की खबरें अक्सर सुर्खियों में रहती हैं।

 आगे भी मानसून के कमजोर रहने की ही आशंका है।

 पंजाब में विधानसभा के चुनाव होने वाले हैं, इसलिए कृषि क्षेत्र में सब्सिडी कम करने की घोषणा पर चुनावी नुकसान होने की आशंका है।

 हर बजट में वित्त मंत्री पुरानी योजनाओं को नया नाम देकर नई योजना की घोषणा करते हैं।

 इस बार भी शायद ऐसा ही कुछ होगा।

रक्षा बजट में अगर कुछ कटौती की जाए, तो वित्तीय घाटे को कुछ हद तक कम किया जा सकता है।

 लेकिन पाकिस्तान के साथ जिस तरह की तनातनी चल रही है, वैसे में रक्षा बजट में भी कटौती के आसार नहीं हैं।

 इसलिए वित्तीय घाटे में बहुत ज्यादा अंतर नहीं दिखने वाला।

 सरकार आधारभूत संरचनाओं में खर्च करने की बात कह रही है।

 अगर बजट में इन्फ्रास्ट्रक्चर पर खर्च बढ़ाया जाता है, तो यह अच्छी बात होगी।

 लेकिन आप पिछले बजट पलटकर देख लीजिए।

 बजट में इन्फ्रास्ट्रक्चर पर जितना खर्च करने की बात की जाती है, उतना खर्च नहीं हो पाता है।

 बजट में राजस्व के संबंध में अक्सर आशावादी दृष्टिकोण रखा जाता है।

 सरकार का अनुमान है कि विकास दर 7.5 फीसदी रहने वाली है, इसलिए सरकार के राजस्व में बढ़ोतरी की उम्मीद जताई जा सकती है।

 उस हिसाब से थोड़ा टैक्स प्रोजेक्शन करेंगे।

 लेकिन 14 वें वित्त आयोग की सिफारिश के मुताबिक, उसका 42 फीसदी हिस्सा राज्य सरकारों को चला जाएगा, मात्र 58 फीसदी ही केंद्र सरकार के पास बचेगा।

, असल में बजट का 80-85 फीसदी पहले से ही तय होता है।

 वेतन, ब्याज, रक्षा बजट आदि मिलाकर 80 फीसदी से ज्यादा खर्च हो जाता है।

 सातवें वेतन आयोग की सिफारिश लागू करने पर सरकार पर बोझ बढ़ेगा।

 वेतनभोगियों को सातवें वेतन आयोग ने फायदा तो दे ही दिया है, अब उन्हें टैक्स में भी और राहत दी जाए, तो सरकार को आमदनी कहां से होगी।

 वैसे भी सिर्फ चार फीसदी लोग ही आयकर देते हैं।

 ब्याज दरों में जो कटौती हुई है, उसका फायदा आगे मिलेगा।

 मुद्रास्फीति थोड़ी कम जरूर हुई है, लेकिन इस बार बजट में बहुत ज्यादा राहत की संभावना नहीं है।

उद्योग क्षेत्र को इस बजट से राहत की उम्मीद है।

 कॉरपोरेट सेक्टर की स्थिति बहुत नाजुक है।

 ऐसे में आप उससे निवेश की बहुत उम्मीद नहीं कर सकते।

 सरकार को अपना राजस्व बढ़ाने के लिए उपाय तो करने ही होंगे।

 वैश्विक आर्थिक स्थिति भी बहुत अच्छी नहीं, इसलिए हमारा निर्यात घटता जा रहा है।

 रुपये की कीमत डॉलर के मुकाबले कम जरूर हुई है, पर अन्य मुद्राओं के मुकाबले रुपये की स्थिति अब भी मजबूत है।

 इसलिए रुपये के कमजोर होने से बहुत ज्यादा चिंतित होने की जरूरत नहीं।

, जहां तक आम लोगों की बात है, तो किसानों को न्यूनतम समर्थन मूल्य से फायदा मिलता है, पर खेत-मजदूरों को तो राहत नहीं मिलती।

 उपभोक्ता वस्तुओं की कीमत में कमी नहीं हो रही।

 बेशक राशन की दुकानों से गेहूं, चावल सस्ते में मिल जाता है, पर दाल की कीमत आसमान छू रही है।

 इसके अलावा, शिक्षा-स्वास्थ्य से संबंधित खर्चे भी होते हैं, दूध, अंडा, सब्जी आदि महंगी हो रही है।

 इन सब चीजों में लोगों को राहत हो, तो बात बने।

 पेट्रोल, डीजल की कीमत कम हुई, पर इसका फायदा निम्न वर्ग को तो नहीं हो रहा।

 नए रोजगार का सृजन हो, तो लोगों को फायदा होगा।

 मनरेगा बेशक कल्याणकारी योजना है, पर उससे अर्थव्यवस्था को गति नहीं मिलती।

 सरकार को रोजगार के ऐसे अवसर सृजित करने चाहिए, जिससे आम लोगों को भी फायदा हो और अर्थव्यवस्था को भी।

, शिक्षा और स्वास्थ्य के बजट में लगातार कटौती ही हो रही है।

 इस बार भी इनमें कोई संभावना नहीं दिख रही है।

 अभी जेएनयू विवाद पर आपने संसद में बहस सुनी, पर क्या कभी आपने बढ़ती महंगाई या ग्रामीण क्षेत्रों में स्वास्थ्य सेवा की बेहतरी के लिए बहस होते सुनी है।

 चूंकि सरकार को वित्तीय घाटा कम करना है, कॉरपोरेट जगत को खुश करना है और कर्मचारियों का सातवें वेतन आयोग की सिफारिश के मुताबिक वेतन बढ़ाना है, और चुनाव का भी सामना करना है, इसलिए वित्त मंत्री बजट में एक संतुलन बनाने की कोशिश करेंगे।

 हां, यह उम्मीद कर सकते हैं कि बजट शायद बहुत लोकलुभावन भी न हो।

,  , सौजन्य:- अमर उजाला,29.02.2016,बी बी भट्टाचार्य।

