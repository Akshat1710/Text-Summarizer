यह कैसी राजनीति (दैनिक जागरण)।

 =": #0000;"नशामुक्ति के समर्थन में मानव शृंखला का आयोजन इस मुद्दे पर एकजुटता दर्शाने के लिए किया जा रहा है।

 ऐसे में कुछ राजनीतिक दलों द्वारा पूर्वाग्रह के वशीभूत होकर इसका विरोध करना उचित नहीं ठहराया जा सकता।

 वक्त की मांग है कि शराबबंदी और नशामुक्ति के मुद्दे पर पूरा बिहार एकजुट दिखे।

,  , लोकतंत्र में हर किसी को अपनी स्वतंत्र राय रखने और राह चुनने की आजादी है।

 इस दृष्टि से पूर्व मुख्यमंत्री जीतन राम मांझी की पार्टी ‘हम’ द्वारा नशामुक्ति के समर्थन में प्रस्तावित मानव शृंखला में शामिल न होने के एलान में कुछ भी असंवैधानिक नहीं है, यद्यपि नशामुक्ति जैसे लोकहितकारी विषय पर राजनीतिक कारणों से हठधर्मी कम से कम नैतिकता की कसौटी पर उचित नहीं ठहराई जा सकती।

 मांझी का प्रकरण इसलिए भी अधिक संवेदनशील है क्योंकि वह राज्य के मुख्यमंत्री रह चुके हैं तथा बड़े सामाजिक वर्ग में उनका प्रभाव एवं सम्मान होने की धारणा है।

 मांझी उस सामाजिक वर्ग का प्रतिनिधित्व करते हैं जो शराब व अन्य मादक पदार्थों के सेवन में सर्वाधिक लिप्त माना जाता है।

 विडंबना है कि जिस शराबबंदी के लिए मुख्यमंत्री नीतीश कुमार की सराहना पूरे देश में हो रही है, जिसके लिए उनके प्रबल राजनीतिक विरोधी प्रधानमंत्री नरेंद्र मोदी खुली सराहना कर चुके हैं, उस मुद्दे पर राज्य के राजनीतिक दल अपने पूर्वाग्रह त्यागने को तैयार नहीं।

 मांझी द्वारा मानव शृंखला का समर्थन न करने से राज्य और इसके बाहर नकारात्मक संदेश गया है।

 यह शुभ संकेत है कि भाजपा ने समय रहते इस बारे में तार्किक निर्णय लिया और पार्टी के प्रदेश अध्यक्ष नित्यानंद राय ने सभी कार्यकर्ताओं को मानव शृंखला में शामिल होने का निर्देश दिया।

 बहरहाल, भाजपा के सहयोगी दल यह समझदारी नहीं दिखा सके।

 वे अपनी-अपनी ढपली से अपना-अपना राग अलाप रहे हैं।

 मांझी का यह तर्क गले उतरने वाला नहीं कि भाजपा ने पहले शराबबंदी को ‘तालिबानी कानून’ बताया था और अब उसी कानून का समर्थन कर रही है।

 सबको पता है कि भाजपा ने सैद्धांतिक तौर पर शराबबंदी का विरोध कभी नहीं किया।

 पार्टी ने शराबबंदी कानून के तीन प्रावधानों पर आपत्ति जताई थी जिन पर विचार करने का आश्वासन मुख्यमंत्री दे चुके हैं।

 इसके बाद भाजपा ने शराबबंदी के प्रति खुला समर्थन व्यक्त करके हर दृष्टि से सराहनीय कदम उठाया है।

 भाजपा के सहयोगी दलों को चाहिए कि वे शराबबंदी मामले में अपने स्टैंड पर पुनर्विचार करें।

 विपक्ष का धर्म निभाने के लिए इन दलों को रोज अवसर मिलेंगे लेकिन शराबबंदी जैसे कदम का विरोध किसी भी तरह सही नहीं ठहराया जा सकता।

 इस मामले में दलगत राजनीति या व्यक्तिगत कटुता को किनारे रखकर सभी दलों को एकजुटता का संदेश देना चाहिए।

 इस मुद्दे पर सर्वदलीय बैठक एवं सार्वजनिक अपील करके मुख्यमंत्री नीतीश कुमार सराहनीय पहल कर चुके हैं।

 अब विपक्ष की जिम्मेदारी है कि वह शराबबंदी और नशामुक्ति का समर्थन करके राजनीतिक सकारात्मकता दिखाए।

,  स्थानीय संपादकीय : बिहार , सौजन्य- दैनिक जागरण।

