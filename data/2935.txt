अबकी बार किसान मजदूर रोजगार(अमर उजाला)।

पिछले लोकसभा चुनाव के दौरान समीक्षक नरेंद्र मोदी की तुलना मारग्रेट थेचर, रोनाल्ड रीगन यहां तक कि ली कुआन यू से करते थे।

 कल मोदी सरकार ने अपना तीसरा बजट पेश किया।

 इसके जरिये उसने खुद को किसान और गरीब-समर्थक सरकार के नए अवतार में प्रस्तुत करने की गंभीर कोशिश की।

 कृषि, ग्रामीण विकास और ग्राम सड़क कार्यक्रम पर फोकस के अलावा कुछ नई पहलों से, मसलन, बीपीएल परिवारों के लिए एलपीजी कनेक्‍शन, स्वास्‍थ्य बीमा, मनरेगा पर व्यय में बढ़ोतरी, ग्रामीण विद्युतीकरण और ग्रामीण डिजिटल साक्षरता मिशन, इस बदलाव को समझा जा सकता है।

 सरकार ने वर्ष 2022 तक किसानों की आय दोगुना करने का वायदा भी किया है।

यह बजट पेश तो अरुण जेटली ने किया, पर इस पर एक नेता के रूप में मोदी की जोरदार छाप दिखती है।

 आर्थिक नीति की दिशा सेंटर-राइट विचारधारा से सेंटर-लेफ्ट की ओर जाती दिख रही है, पर इसकी भाषा 1970 के दशक जैसी लग रही है।

 इसमें सब्सिडी के लक्षित वितरण के लिए ′आधार′ आधारित प्रत्यक्ष नकद हस्तांतरण व्यवस्‍था के विस्तार की भी बात की गई है।

, इस राजनीतिक बदलाव को आर्थिक तर्क के जरिये न्यायसंगत ठहराया जा सकता है।

 भारत बेशक दुनिया की सबसे तेज गति से बढ़ती अर्थव्यवस्‍था है, इसके बावजूद अफसोस की बात यह है कि इसे गतिमान बनाए रखने के लिए हमेशा एक धक्के की दरकार महसूस की जाती है।

 इसकी वजह यह है कि अर्थव्यवस्‍था का हर बड़ा नियोक्ता मुश्किलों में घिरा है।

 2014-15 और 2015-16 के दौरान कृषि में औसत विकास दर 0.5 फीसदी रही।

 निर्यात की हालत खस्ता है और कई तिमाहियों से उद्योग और विनिर्माण क्षेत्र भी कमजोर विकास दर का शिकार बने हुए हैं।

 ग्रामीण अर्थव्यवस्‍था में कमजोर मांग ही इसकी वजह है, जिसके चलते निवेश और रोजगार सृजन की संभावनाएं भी धूमिल हुई हैं।

, बजट में कृषि पर जो खास फोकस किया गया है, वह, दरअसल, अपनी छवि सुधारने की कोशिश है।

 कृषि क्षेत्र तमाम मुश्किलों से घिरा हुआ है, मसलन, ऋणों की कमी, सिंचाई का अभाव, कुप्रबंधित आगत आपूर्ति व्यवस्‍था और बाजार तक पहुंच का अभाव।

 ताजा बजट में कृषि क्षेत्र की इन आसमानी चुनौतियों के समाधान का सुल्तानी ब्लूप्रिंट ढूंढने की कोशिश है।

 अब सिंचाई को लें, बजट में इससे जुड़ी 89 अपूर्ण परियोजनाओं में से 23 को पूरा करने का वायदा किया गया है।

 इसमें पहले से घोषित फसल बीमा, मृदा स्वास्‍थ्य कार्ड कार्यक्रमों और नेशनल ऑनलाइन ई-मार्केट की लॉन्चिंग पर खास तवज्जो दी गई है।

 बुनियादी संरचना के मोर्चे पर सरकार नई सड़कों के निर्माण, 2019 से पहले हर गांव को सड़क से जोड़ने, 2018 तक सभी गांवों तक बिजली पहुंचाने और नए बंदरगाहों के निर्माण व रेल नेटवर्क के लिए ज्यादा पैसा मुहैया कराने का वायदा कर चुकी है।

 वायदा किया गया है कि अगले वर्ष 2.2 लाख करोड़ रुपये से ज्यादा केवल बुनियादी संरचना पर खर्च किया जाएगा।

 मगर राजनीति में प्रवचनों को प्रशासकीय वास्तविकता में बदलना ही असल चुनौती है।

 दरअसल, कृषि क्षेत्र की दिक्कतें सत्ता और जवाबदेही का स्पष्ट निर्धारण न हो पाने का नतीजा हैं।

 देश का इंच-इंच राज्यों द्वारा शासित है।

 इसलिए, नीतियों के क्रियान्वयन के लिए केंद्र को राज्यों पर निर्भर होना ही पड़ेगा।

, सिंचाई परियोजनाओं के पूरे होने, सिंचाई व्यवस्‍था व जल संरक्षण को मजबूती देने के लिए मनरेगा का उपयोग और मृदा स्वास्‍थ्य व फसल बीमा से जुड़ी पहलों के क्रियान्वयन के लिए राज्यों के सहयोग की जरूरत होगी।

 कृषि उत्पादों के राष्ट्रीय ऑनलाइन मार्केट की स्‍थापना के लिए राज्यों को एपीएमसी कानूनों में तब्दीली लानी होगी और इससे जुड़े माफियाओं पर भी नकेल कसनी होगी।

 इसमें मुश्किल यह आएगी कि राज्य सरकारों के पास अमूमन इसके लिए फंड की कमी तो रहती ही है, साथ्‍ा ही, उनमें उतनी क्षमता भी नहीं होती।

 कृषक कल्याण के मद्देनजर महत्वपूर्ण 89 परियोजनाएं अब तक अटकी पड़ी हैं, जो व्यवस्‍था की कमी का सबूत है।

 इन उपायों को अमली जामा पहनाने के लिए मोदी को सी. सुब्रमण्यम जैसे चैंपियन की तुरंत खोज कर लेनी चाहिए।

, चीन, जापान और कुछ यूरोपीय देशों की संकटग्रस्त अर्थव्यवस्‍थाएं प्रमाण हैं कि अर्थव्यवस्‍था के लिए सबसे बड़ी चुनौतियों में से एक बैंकिंग क्षेत्र की स्थिति से संबंधित होती है।

 भारत के सबसे बड़े सार्वजनिक क्षेत्र के बैंक और कुछ निजी बैंकों पर बुरे कर्ज की भरमार है।

 आलम यह है कि सार्वजनिक क्षेत्र के सभी बैंकों का मार्केट कैपिटलाइजेशन निजी क्षेत्र के दो बैंकों से कम है।

 उम्मीद थी कि बजट में इन बैंकों के रिकैपिटलाइजेशन के लिए ज्यादा प्रावधान किए जाएंगे, पर केवल 25,000 करोड़ रुपये का आवंटन नितांत कम है।

 बजट में जिस तरह से दरों में थोड़े-बहुत बदलाव किए गए हैं, उनसे भी निराशा होती है।

 करदाताओं की परेशानियां बढ़ाते हुए सरचार्ज और शुल्क आदि बढ़ाए गए हैं।

 सेवा कर और शुल्कों में भी बढ़ोतरी की गई है।

, सुखद यह है कि सरकार राजकोषीय घाटे को जीडीपी के 3.5 फीसदी के लक्ष्य पर ही बनाए रखने की बात कर रही है।

 पर सरकार को पिछले साल से अधिक कर्ज लेने की जरूरत पड़ेगी, सब्सिडी पर उसे अब भी 2.5 लाख करोड़ खर्च करने पड़ेंगे, और बाजार की बदतर स्थिति और विनिवेश के खराब रिकॉर्ड के बावजूद उसने 56,000 करोड़ से अधिक के विनिवेश का वायदा किया है।

 यह वायदा उम्मीद पर टिका है-कच्चे तेल के दाम में कमी बरकरार रहने, निर्यात बढ़ने, नए करों के बावजूद मांग बढ़ने, मुद्रास्फीति कम रहने और वैश्विक अनिश्चय के बावजूद ऊंची विकास दर की उम्मीद।

 अपने बजट भाषण में जेटली ने कहा, कश्ती चलाने वालों ने जब हार के दी पतवार हमेंलहर-लहर तूफान मिले और मौज-मौज मझधार हमेंफिर भी दिखाया है हमने और फिर ये दिखा देंगे सबकोइन हालात में आता है दरिया करना पार हमें।

लोग कहते हैं कि राजनीति संभावनाओं को साकार करने की कला है।

 मगर लगता ऐसा है कि यह वायदे करने की भी कला है।

,  , सौजन्य :- अमर उअजाला ,01.032016,शंकर अय्यर।

