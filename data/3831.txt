शर्मनाक घटना (दैनिक जागरण)।

एक मां द्वारा अपने ढाई साल के बेटे को पहली मंजिल की सीढ़ी से फेंकने की घटना शर्मनाक है।

 पति से हुए झगड़े में उसे यह भी याद नहीं रहा कि उसकी इस हरकत से मासूम के दिलोदिमाग पर क्या असर पड़ेगा।

 इतना ही नहीं उसकी जान भी जा सकती थी।

 पति-पत्नी को झगड़े का गुस्सा किसी और पर निकालने का कोई हक नहीं है।

 चाहे वह उनका खुद का ही संतान क्यों न हो।

 यह भी समझना होगा कि राजधानी में ऐसी घटनाएं क्यों बढ़ रही हैं।

 पिछले दिनों पूर्वी दिल्ली में भी एक मां ने अपने एक साल के बच्चे पर लात-घूंसे बरसाए थे।

 बाद में पुलिस ने उसे गिरफ्तार किया था।

 दरअसल, महानगरों की सबसे बड़ी समस्या यह है कि यहां लोग काफी व्यस्त रहते हैं।

 ऐसे में आराम या मनोरंजन के लिए वक्त नहीं मिल पाता है और वे धीरे-धीरे अवसाद के शिकार होते चले जाते हैं।

 उन्हें इस बात का पता भी नहीं होता कि वे बीमारी के चपेट में आ चुके हैं, जिसका परिणाम गुस्से के रूप में निकलता है।

 उस वक्त उन्हें यह भी नहीं पता होता है कि आखिर वह क्या कर रहे हैं।

 उनसे कई बार बड़ी गलती भी हो जाती है।

 इसलिए पति-पत्नी दोनों को ही सोचना होगा कि वे कुछ भी ऐसा न करें, जिसके लिए उन्हें बाद में पछताना पड़े।

 घर में उन्हें सकारात्मक माहौल बनाकर रखना चाहिए।

 तनाव व गुस्से से खुद का ही नुकसान होता है।

 यह भी सोचने वाली बात है कि जब पति-पत्नी आपस में लड़ते रहेंगे तो आखिर बच्चा उनसे क्या सीखेगा।

 यही वजह है कि पिछले कुछ वर्षो में माता-पिता के प्रति बच्चों का व्यवहार बहुत तेजी से बदलता दिखा है।

 ऐसी घटनाएं सुनने को मिली हैं कि बच्चे ने माता-पिता के साथ र्दुव्यवहार किया है।

 इसलिए जरूरी है कि अपने बच्चों के साथ बेहतर ढंग से पेश आएं।

 गुस्सा क्षणिक होता है और उसे काबू करना सीखें।

 अपना विवेक न खोयें।

 साथ ही बुजुर्गो को अपनी धरोहर समङों, जिससे कि उन्हें अच्छी सीख मिल सके।

 अपने से बड़ों का सम्मान नहीं करेंगे तो दूसरों से भी सम्मान की अपेक्षा नहीं करनी चाहिए।

 इस घटना के बाद खुद का मूल्यांकन करना चाहिए।

 आत्मचिंतन करने पर हर कमी दूर हो जाएगी।

स्थानीय संपादकीय- नई दिल्ली, सौजन्य- दैनिक जागरण।

