कृषि में बढ़ा आवंटन एक भ्रम है(अमर उजाला )।

वर्ष 2016-17 का केंद्रीय बजट बेहद प्रतिकूल पृष्ठभूमि में पेश किया गया।

 एनडीए सरकार के करीब दो साल पूरे हो चुके हैं और ग्रामीण आमदनी, कृषि उत्पादन, 500 प्रमुख कंपनियों का औसत सेल्स टर्नओवर और निर्यात-यानी अर्थव्यवस्था के किसी भी पैमाने पर कोई खास सुधार नहीं हुआ है।

 बजट के जरिये नरेंद्र मोदी एक महत्वपूर्ण राजनीतिक संदेश देना चाहते थे-कि बतौर प्रधानमंत्री उन्होंने संकटग्रस्त किसानों और ग्रामीण गरीबों के लिए कुछ किया है।

 गरीबी रेखा से नीचे गुजर-बसर करने वालों के लिए रसोई गैस, कृषि के बुनियादी ढांचे के लिए आवंटन, दलित उद्यमियों के लिए अनुकूल माहौल और सब्सिडी युक्त हेल्‍थकेयर समेत ग्रामीण गरीबों से जुड़ी कई योजनाओं में यह कोशिश साफ झलकती है।

 पर यह तो वक्त ही बताएगा कि अपनी छवि सुधारने की मोदी की यह कोशिश कितनी असरदार साबित होती है।

 पिछले कुछ वर्षों में कृषि क्षेत्र को बहुत ज्यादा धन नहीं मिला है।

, मशहूर कृषि अर्थशास्‍त्री अशोक गुलाटी के मुताबिक, वास्तविक आवंटन में बीते वर्षों के मुकाबले मामूली बढ़त हुई है।

 कृषि एवं किसान कल्याण मंत्रालय को 15,000 करोड़ रुपये अधिक मिले हैं।

 पहली नजर में 127 प्रतिशत की यह बढ़ोतरी काफी आकर्षक लगती है।

 बारीकी से देखें, तो कृषि की बेहतरी के लिए कृषि मंत्रालय को आवंटित लगभग पूरी धनराशि उस 13,000 करोड़ रुपये की लोन इंटरेस्ट सब्सिडी की शिफ्टिंग से जुटाई गई है, जो पहले वित्त मंत्रालय के खाते से किसानों को मिल रही थी।

 कृषि पर होने वाले खर्च में बढ़ोतरी बमुश्किल उपभोक्ता मूल्य सूचकांक को कवर करती है।

 ऐसे में कृषि पर ज्यादा सरकारी खर्च महज एक भ्रम है।

 प्रधानमंत्री और वित्त मंत्री खुद को कृषि क्षेत्र के हितैषी के तौर पर पेश करना चाहते हैं, क्योंकि उत्तर एवं पश्चिमी भारत के किसान पिछले एक साल से एनडीए सरकार की उपेक्षा से नाराज हैं।

, राजनीतिक संदेश को अलग रखें, तो पूरा बजट एक सोचे-समझे नियंत्रित ऑपरेशन की तरह जान पड़ता है।

 वित्त मंत्री ने खुद कहा कि दुनिया भर में आर्थिक हालात अनिश्चित बने हुए हैं और कई विशेषज्ञ वैश्विक मंदी की भविष्यवाणी कर रहे हैं।

 चीन की अर्थव्यवस्‍था में जारी मंदी और युआन के अवमूल्यन की पृष्ठभूमि पर यह तथ्य आधारित है।

 ऐसे में बुनियादी ढांचे के निर्माण पर भारी सार्वजनिक निवेश के जरिये अर्थव्यवस्‍था को ऊपर उठाने की कोशिश पर बाहरी झटकों का जोखिम बना रहेगा।

 वित्त मंत्री ने वित्तीय घाटे को जोरदार तरीके से जीडीपी के 3.5 प्रतिशत पर रखने की बात कर बाहरी झटकों के खिलाफ अर्थव्यवस्‍था को आंशिक रूप से मजबूत करने का उपाय खोजने की कोशिश की है।

 हालांकि, छिपे हुए कई तथ्य बताते हैं कि विकास दर के गति पकड़ने की संभावना न होने के कारण सरकार द्वारा तय वित्तीय लक्ष्य को एक साल में हासिल करना थोड़ा मुश्किल होगा।

 पिछले साल की तरह इस साल भी विकास दर के सात से साढ़े सात फीसदी रहने का अनुमान है।

 सातवें वेतन आयोग और वन रैंक-वन पेंशन पर होने वाले बढ़ते खर्चों को देखें, तो अगले वित्त वर्ष में अधिक धन की जरूरत होगी।

 इस लिहाज से वित्तीय घाटे को कम करके आंका जा रहा है।

, नए साल में जेटली के लिए एक चुनौती यह भी होगी कि राजस्व उगाही में कमी वह बर्दाश्त नहीं कर सकेंगे।

 इस साल वित्त मंत्री सौभाग्यशाली थे कि अतिरिक्त एक लाख करोड़ रुपये उन्होंने पेट्रोल पर ऊंचे टैक्स की दर से जुटा लिए थे।

 ऐसा इसलिए संभव हो सका था, क्योंकि तेल के वैश्विक दामों में 70 प्रतिशत तक गिरावट हुई थी।

 अगले वर्ष वित्त मंत्री को ऐसे अप्रत्याशित लाभ की उम्मीद नहीं करनी चाहिए।

 इसके विपरीत, तेल के दामों में अगर 40-50 फीसदी की वृद्धि हुई, तो वित्त मंत्री की मुश्किलें बढ़ सकती हैं।

 वैसे में तेल के खुदरा दाम बढ़ाने के बजाय टैक्स में कटौती करना ही एकमात्र विकल्प बचेगा।

 हालांकि, वित्त मंत्री ने संकेत किया है कि काले धन की नई स्वैच्छिक खुलासा योजना, जिसमें 45 प्रतिशत टैक्स देकर काले धन को वैध करार दिया जा सकता है, लाभ का जरिया बन सकती है।

 हालांकि, अभी संदेह है कि इसमें सफलता मिल सकती है।

 इसमें भी संदेह है कि टैक्स विवादों में फंसी पांच लाख करोड़ रुपये की रकम सरकार आपसी समझौते के जरिये निकाल सकेगी।

 ऐसी कोशिशें पहले विफल हो चुकी हैं, क्योंकि केंद्रीय सतर्कता आयोग की जांच के डर से टैक्स ब्यूरोक्रेट इतनी कम रकम के निपटारे को नकार देते हैं।

 ऐसे में अतिरिक्त राजस्व के ये स्रोत भी संदिग्ध हैं।

 बजट में ईपीएफ के एक हिस्से की निकासी पर टैक्स लगाकर नौकरीपेशा लोगों को भी निराश किया गया है।

 अब सरकार ने इससे कदम वापस खींचने का मन बनाया है।

 कुल मिलाकर देखें, तो मध्यवर्ग को इस बजट से कुछ खास नहीं मिला है।

 ग्रामीणों के प्रति लगाव दिखाने की प्रधानमंत्री की कोशिश के चलते शहरी मध्यवर्ग की ओर ध्यान नहीं दिया गया है।

 पांच साल में किसानों की आय दोगुना करने की घोषणा बेहद महत्वाकांक्षी है।

 एनडीए के दो वर्षों के कार्यकाल में कृषि उत्पादन में बढ़ोतरी शून्य के करीब रही है।

 अब सरकार इस उपेक्षा की भरपाई करने में जुटी है।

, सार्वजनिक बैंकों के पुनर्पूंजीकरण, जो निजी निवेश में जान फूंकने से जुड़ी एक बड़ी बाधा रहा है, पर बजट में व्यापक रोडमैप की उम्मीद की जा रही थी।

 विशेषज्ञों के मुताबिक, अगले तीन-चार साल में सार्वजनिक क्षेत्र के बैंकों को चार लाख करोड़ रुपये की पूंजी की जरूरत होगी।

 बजट में इसके लिए आवंटित 25,000 करोड़ रुपये नाकाफी हैं।

 यह तो वक्त ही बताएगा कि बजट से जुड़े महत्वाकांक्षी प्रस्ताव पूरे होते हैं या नहीं।

 राजनीतिक दृष्टिकोण अपनी जगह है, पर क्रियान्वयन की भूमिका अहम होगी।

 खासतौर पर कृषि का पुनरुत्‍थान और ग्रामीण मांग को पुनर्जीवित करना एनडीए सरकार की बड़ी चुनौती है।

,  , सौजन्य :अमर उजाला.4.3.2016,एम के वेणु।

