नोटबंदी की राजनीति (हिनदुस्तान)।

कतारें अभी कम नहीं हुईं, पर एटीएम व बैंकों में अपना पैसा निकालने के लिए परेशान लोगों का धैर्य नहीं टूटा है।

 यह एक ऐसी घटना है, जिसने प्रधानमंत्री नरेंद्र मोदी को आगे और भी बड़े कदम उठाने का मौका दे दिया है।

 भारतीय जनता पार्टी के सांसदों और विधायकों से उनके खाते का ब्योरा मांगना ऐसा ही एक कदम है।

 उनसे कहा गया है कि नोटबंदी की घोषणा वाले दिन यानी आठ नवंबर के बाद उनके खातों में कितना लेन-देन हुआ है, इसकी पूरी जानकारी पार्टी को दें।

 इसका क्या असर होगा या इससे क्या हासिल होगा, यह हमें नहीं पता, फिलहाल यह मुद्दा भी नहीं है।

 मुद्दा सिर्फ यह है कि नोटबंदी के बाद शुरू हुई राजनीति में प्रधानमंत्री ने अपनी अगली चाल चल दी है।

, इस कदम से उन्होंने देश को यह संदेश दे दिया है कि काले धन के मामले में वह किसी को बख्शने वाले नहीं हैं, चाहे वे उन्हीं की पार्टी के लोग ही क्यों न हों।

 इस एक कदम से उन्होंने गेंद विरोधी दलों के पाले में डाल दी है।

 विरोधी दल अब तक यही कहते रहे हैं कि वे भी काले धन के विरोधी हैं और इस नाते नोटबंदी का समर्थन करते हैं, लेकिन वे इसे लागू करने के तरीके का विरोध कर रहे हैं, क्योंकि इससे जनता को परेशानी हो रही है।

 अब विरोधी दलों पर इसका दबाव बनेगा कि वे भी अपने विधायकों और सांसदों के खातों का ब्योरा सार्वजनिक करें।

, नोटबंदी के बाद के तीन हफ्तों में अभी तक जो राजनीति चली है, उसमें विरोधी दल लगातार मात खा रहे हैं।

 भले ही वे जनता को हो रही परेशानियों की बात कर रहे हों, लेकिन भाजपा इस विरोध को काले धन के समर्थन के रूप में पेश करने में कामयाब रही है।

 यही वजह है कि विरोधी दलों का अखिल भारतीय आक्रोश दिवस भी कामयाब नहीं हो सका।

 बेशक, यह कहना सही नहीं है कि जो दल या राजनेता नोटबंदी का विरोध कर रहे हैं, वे सभी काले धन के समर्थक हैं या काले धन के पोषक हैं।

, लेकिन फिर भी भाजपा उनके खिलाफ अपने प्रचार में कामयाब रही है, क्योंकि काले धन के खिलाफ कदम उठाने के मामले में उनकी साख और विश्वसनीयता बहुत अच्छी नहीं है।

 और इन दिनों संसद के शीत सत्र में जो हो रहा है, उसने भी विरोधी दलों की छवि को नुकसान पहुंचाने का ही काम किया है।

 हालांकि विपक्ष यही मांग कर रहा है कि नोटबंदी के मामले में संसद में हो रही बहस के समय प्रधानमंत्री मौजूद रहें और आपत्तियों का जवाब दें।

 उनकी मांग अपनी जगह जायज हो सकती है, लेकिन आम लोगों के लिए यह मुद्दा शायद इसलिए भी नहीं है कि प्रधानमंत्री हर रोज विभिन्न मंचों से अपनी बात कह रहे हैं और वह लोगों तक पहुंच रही है।

 इसलिए भी विपक्षी दलों की बात को जन-समर्थन नहीं मिल रहा।

, इस राजनीति से अलग करके देखें, तो काले धन की समस्या इतनी सरल नहीं है कि इसे सिर्फ एक नोटबंदी से पूरी तरह खत्म किया जा सके।

 इसकी जटिलता को प्रधानमंत्री मोदी भी बखूबी समझते हैं और इसीलिए वह आगे भी कई कड़े कदम उठाने की बात कर रहे हैं।

 इस बात को सभी स्वीकार करते हैं कि काले धन का इस्तेमाल तकरीबन सभी राजनीतिक दल करते हैं और लगभग सभी चुनावों में इसका धड़ल्ले से इस्तेमाल होता है।

 एक दो दलों को नहीं, बल्कि देश की पूरी राजनीति को ही इससे मुक्ति दिलाना जरूरी है।

 इसलिए बेहतर तो यही होता कि इस लड़ाई में सभी राजनीतिक दल एक साथ खड़े होते और यह लड़ाई एक आम सहमति के साथ आगे बढ़ती।

 फिलहाल इसकी कोई उम्मीद नहीं है।

 इसलिए जो भी कोशिशें हो रही हैं, उसका स्वागत किया जाना चाहिए।

 राजनीति का नया दौर इनके नतीजों से ही शुरू होगा।

, सौजन्य – हिनदुस्तान, 30-11-2016।

