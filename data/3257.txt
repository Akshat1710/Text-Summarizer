काले धन पर कुतर्क (दैनिक जागरण)।

अद्भुत है इस देश के एक वर्ग की तर्कशक्ति जो सकारात्मक को नकारात्मक बनाकर जन विमर्श में डालने की जबरदस्त काबिलियत रखता है।

 पूर्व वित्तमंत्री और कांग्रेस नेता चिदंबरम के सवाल-जवाब के प्रारूप में लिखे गए ताजा लेख में यह बताने की कोशिश की गई है कि काला धन कोई बड़ी समस्या नहीं है और दुनिया के सभी देशों में यह कमोबेश है।

 इस बात को सिद्ध करने के लिए उन्होंने विश्व बैंक के एक अध्ययन को लिया है, जिसके अनुसार अमेरिका में शैडो इकोनामी यानी काले धन की अर्थव्यवस्था सकल घरेलू उत्पाद (जीडीपी) का 8.6 प्रतिशत, चीन में 12.7 प्रतिशत, जापान में 11 प्रतिशत और भारत में 22.2 प्रतिशत है।

 उनका कहना है कि ब्राजील, रूस और दक्षिण अफ्रीका में तो यह भारत से भी ज्यादा है।

 यानी पूर्व वित्तमंत्री के हिसाब से यह कोई खास समस्या नहीं है, जिसके लिए जनता को इतने कष्ट में डाला जाए।

 तर्कशास्त्र में एक दोष का वर्णन है और वह अपने मतलब के तर्क वाक्य छांट लेना और बाकी छोड़ देना।

 चिदंबरम ने अपने लेख में इसका खूब इस्तेमाल किया।

 वह भूल गए कि उनके शासनकाल में ही एक प्रख्यात अर्थशास्त्री प्रोफेसर अरुण कुमार ने यह आकलन गलत बताते हुए कहा था कि भारत में काली अर्थव्यवस्था जीडीपी की 60 प्रतिशत है।

 विश्व बैंक के आंकडे़ का आधार गलत है और दूसरे चार अन्य अध्ययनों में भी इसे 40 प्रतिशत से 70 प्रतिशत बताया गया है।

 कांग्रेसी कुतर्क का आलम यह है कि संप्रग-2 में इस मुद्दे पर जारी श्वेतपत्र के अनुसार श्रीलंका में भारत से तीन गुना काली अर्थव्यवस्था है।

 इसके उलट यह देश मानव विकास सूचकांक में भारत से काफी आगे है।

 चिदंबरम अपने तर्क के आधार पर यह भी कह सकते हैं कि श्रीलंका की तरह भारत में भी काली अर्थव्यवस्था को दूना किया जाना चाहिए, क्योंकि इससे मानव विकास बेहतर होता है।

चिदंबरम के अन्य खुद ही पैदा किए गए सवाल और उनके खुद ही दिए गए जवाव देखिए।

 प्रश्न-क्या नोटबंदी से भ्रष्टाचार रुकेगा।

 जवाब-नहीं, भ्रष्टाचारी नए नोट में घूस लेंगे।

 क्या इससे नकली नोट छपना बंद होंगे।

 जवाब है नहीं, अगर वे पुराने नोटों की नकल कर सकते हैं तो नए की भी कर लेंगे।

 प्रश्न-क्या इससे काला धन बंद होगा।

 जवाब है नहीं, क्योंकि ऐसा करने वाले निर्माण, चुनाव या सोने की खरीद आदि में यह सब करते रहेंगे।

 ये जवाब जितने सहज हैं उतने ही बचकाने भी।

 इन सब जवाबों से यही निकलता है कि काला धन कोई समस्या नहीं है और इसकी समानांतर अर्थव्यवस्था चलती रहनी चाहिए और शायद यही कारण रहा कि 70 साल में इसे पाल-पोस कर दैत्याकार बना दिया कांग्रेस सरकार ने।

 संप्रग-2 के शासनकाल में काले धन पर जारी किए गए श्वेतपत्र में भी यही आंकड़े दिए गए और यहां तक बताया गया कि एशिया के अन्य देशों में तो यह समस्या दूनी ज्यादा है।

प्रधानमंत्री नरेंद्र मोदी के नोटबंदी के ऐलान के बाद पहले 24 घंटों में देश की प्रतिक्रिया बेहद सकारात्मक रही, लेकिन उसके बाद यह प्रतिक्रिया नकारात्मकता में बदली और बढ़ती चली गई।

 कमजोर वर्ग इस फैसले से दिक्कत में रहा और अभी भी है।

 इस दिक्कत को बेहतर ऐलान, पूर्व रणनीति के तहत कम किया जा सकता है।

 वित्तमंत्री अरुण जेटली ने भी इसे माना, लेकिन इसी बीच अर्थशास्त्रियों का एक वर्ग इस प्रयास के औचित्य पर प्रश्न उठाने लगा।

 उसका कहना था कि नोटबंदी समस्या का समाधान नहीं है, क्योंकि काली कमाई और उससे उपजी संपत्ति का बहुत कम हिस्सा ही नकदी के रूप में रहता है।

 उनका मानना है कि हमला कहीं और करना होगा।

 इस हमले से कुछ चोर ही पकडे़ जाएंगे और दूसरा इस प्रयास से जुड़ी क्षति के रूप में कमजोर तबके की दिक्कतें अचानक बढ़ जाएंगी।

 यह भी तर्क है कि इससे अगर कुछ चोर पकड़े भी गए तो इससे आगे चोरी न हो, इसकी कोई गारंटी नहीं है।

 यह आखिरी तर्क कुछ ऐसा है जैसे यह कहना कि चोर को जेल भेजने से यह सुनिश्चित नहीं होता कि अब कोई चोर पैदा नहीं होगा, लिहाजा चोर पकड़ना छोड़कर समाज में नैतिकता का प्रचार-प्रसार किया जाना चाहिए।

 दरअसल अव्वल तो यह राज्य का कार्य नहीं है।

 उसके लिए दूसरी सामाजिक, नैतिक संस्थाएं और गैरराज्य प्रक्रियाएं होती हैं और दूसरे, अगर राज्य को कहीं से शुरू करना है तो आखिर किस मुकाम से शुरू करें।

 जिस देश में सिपाही से लेकर मंत्री तक और ठेकेदार से लेकर जज तक भ्रष्ट पाए जाते हों उसमें काले धन पर अंकुश लगाना किसी क्रांति से कम नहीं।

 एक बात जो इस प्रयास को नाकाफी बताने वाले अर्थशास्त्री भूल रहे हैं वह यह कि मोदी सरकार ने यह कदम उस समय उठाया है जब टेक्नोलॉजी ने हर व्यक्ति की एक-एक गतिविधि पर नजर रखना बेहद सहज कर दिया है।

 आप मॉल जाते हैं उसका टीवी फुटेज है।

 आपके घर पर किसी की कार दीवाली का गिफ्ट लेकर आती है तो उसका फुटेज मिल सकता है।

 आखिर सीबीआइ के डायरेक्टर के घर कौन कब-कब गया, यह आज भी एक बड़ा मामला है।

 आप अब ज्यादा दिन बेनामी संपत्ति नहीं रख सकते, क्योंकि जिसके नाम संपत्ति ली है उसे रजिस्ट्री ऑफिस में ही फोटो खिंचवाना है।

 आपसे उसका रिश्ता पता लगाना मुश्किल नहीं होगा।

 उन सभी सोना बेचने वालों से सीसीटीवी फुटेज ली जा रही है जिन्होंने नोटबंदी की रात सोना बेचा।

सात दशक तक समाज कान में तेल डालकर सोता रहा।

 भ्रष्टाचार पूरे समाज में आत्मसात हो गया।

 शादी के बाजार में एक सप्लाई इंस्पेक्टर की कीमत इंटरमीडिएट के शिक्षक से ज्यादा होने लगी।

 ऐसा नहीं था कि सरकारों को काला धन के बारे में आज पता चला है।

 अंग्रेजी शासन में भी इस व्याधि से मुक्ति के लिए अनेक समितियां बनीं।

 1936 में अय्यर समिति ने सिफारिश की कि कर कानून में आमूलचूल बदलाव लाए जाएं ताकि कम से कम कर चोरी रोग की तरह न फैले, लेकिन इच्छाशक्ति का नितांत अभाव रहा।

 आज जरूरत है कि भारतीय समाज इसे एक जन अभियान के रूप में ले और भ्रष्टाचार की ताबूत में आखिरी कील ठोकें।

 स्वयं को बदलकर और दूसरों पर बदलने का दबाव बनाकर केवल राज्य अभिकरण यह काम नहीं कर सकते।

 लेखक एनके सिंह, ब्राडकास्ट एडिटर्स एसोसिएशन के महासचिव हैं ।

सौजन्य – दैनिक जागरण, 25-11-2016।

