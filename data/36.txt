सही फैसला  (दैनिक जागरण : Editorial)।

अनुचित फीस वसूलने वाले 472 स्कूलों को 15 दिन में 9 फीसद ब्याज के साथ फीस वापस करने के शिक्षा निदेशालय के आदेश का स्वागत किया जाना चाहिए।

 इससे पता चलता है कि शिक्षा निदेशालय इन स्कूलों को बख्शने के लिए तैयार नहीं है।

 इन स्कूलों ने छठे वेतन आयोग की सिफारिशों को लागू करने के नाम पर फीस में बढ़ोतरी की थी।

 इसकी शिकायत मिलने पर जांच के लिए दिल्ली उच्च न्यायालय के निर्देश पर जस्टिस अनिल देव सिंह कमेटी गठित की गई थी।

 कमेटी ने जांच में पाया कि 472 स्कूलों ने अभिभावकों से अनुचित फीस वसूली की थी।

 इन स्कूलों ने फीस वसूली के बाद भी न तो कर्मचारियों और न ही शिक्षकों को छठे वेतन आयोग की सिफारिशों के मुताबिक वेतनमान दिया था।

 अच्छी बात यह है कि अब शिक्षा निदेशालय ने इन स्कूलों में काम करने वाले कर्मचारियों और शिक्षकों को भी छठे वेतन आयोग के तहत वेतन देने का आदेश दिया है।

 इससे शिक्षकों और कर्मचारियों के हालात सुधरेंगे।

, यह सच है कि राजधानी के ज्यादातर निजी स्कूलों ने छठे वेतन आयोग का हवाला देते हुए फीस में भारी-भरकम बढ़ोतरी की थी।

 इससे अभिभावकों पर अतिरिक्त खर्च का बोझ पड़ा था।

 ज्यादातर निजी स्कूल सिर्फ और सिर्फ पैसे कमाने के उद्देश्य से खोले जाते हैं।

 यह एक तरह से व्यवसाय कर रहे हैं।

 दूसरे व्यवसाय में जिस तरह कम लागत पर ज्यादा मुनाफा कमाना लक्ष्य होता है, उसी प्रकार निजी स्कूलों का भी यही हाल है।

 कई स्कूलों में तो वीवीआइपी के बच्चे भी पढ़ते हैं।

 इन स्कूलों की पहुंच काफी ऊपर तक होती है।

, ऐसे में ये मनमानी करते हैं।

 साथ ही कर्मचारियों और शिक्षकों से कम वेतन देकर जबरन ज्यादा तनख्वाह की स्लिप पर हस्ताक्षर भी करा लेते हैं।

 बेरोजगारों की लंबी फौज को देखते हुए कर्मचारी अपनी नौकरी बचाने के चक्कर में लगे रहते हैं और इसका विरोध करने से बचते हैं।

 सरकार को चाहिए कि इस पर अंकुश लगाने के लिए सख्त कदम उठाए।

 सरकारी स्कूलों की तरह ही निजी स्कूलों की भी श्रेणी तय की जानी चाहिए।

 श्रेणी के आधार पर ही स्कूलों की फीस भी तय होनी चाहिए।

 समय-समय पर यह जांच भी होनी चाहिए कि कर्मचारियों को वक्त पर सही वेतन मिलता है या नहीं।

 जब तक ऐसा नहीं होगा अभिभावक के साथ-साथ कर्मचारियों और शिक्षकों का शोषण होता रहेगा।

सौजन्य :- दैनिक जागरण ,22.10.2015,  ।

