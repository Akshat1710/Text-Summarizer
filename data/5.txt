खुली रखिये दिल की खिड़की (दैनिक ट्रिब्यून)।

रोहित कौशिक।

पिछले दिनों यूनिवर्सिटी आॅफ नार्थ कैरोलिना में हुए एक अध्ययन में पता चला है कि भलाई करने वाले लोग ज्यादा खुश रहते हैं।

 इस अध्ययन में वैज्ञानिकों ने सकारात्मक मनोवैज्ञानिक प्रभावों और इसके मानव जींस पर होने वाले परिणामों पर शोध किया।

 शोध में यह बात सामने आई कि लोगों की भलाई करने से शरीर का इम्यून सिस्टम सुधरता है और रोग प्रतिरोधक क्षमता बढ़ती है।

 इससे मनुष्य के जींस तक पर सकारात्मक प्रभाव पड़ता है।

शोधकर्ताओं ने इस अध्ययन की पुष्टि के लिए डर, घबराहट, नकारात्मक मानसिक अवस्था का मानव शरीर व जींस पर भी अध्ययन किया।

 पहले भी कई शोधों में यह प्रमाणित हो चुका है कि डर, घबराहट आदि से जींस पर खराब असर पड़ता है।

 प्रोफेसर स्टीवन कोल के अनुसार भलाई करने वाले लोगों की रोग प्रतिरोधक क्षमता अच्छी होने के कारण उनका शरीर मौसमी तथा अन्य प्रकार की बीमारियों से अच्छी तरह निपट लेता है।

 शोधकर्ताओं का दावा है कि भलाई पर आधारित इस तरह का अध्ययन पहली बार हुआ है।

दरअसल स्वस्थ रहने के लिए खुश रहना बहुत जरूरी है।

 आत्मसन्तुष्टि के बिना हम खुश नहीं रह सकते।

 जब हम भलाई का कोई काम करते हैं तो हमें आत्मसन्तुष्टि अपने आप मिल जाती है।

 यह आत्मसन्तुष्टि ही हमारी रगों में खुशी का संचार करती है।

 आत्मसन्तुष्टि कोई ऐसी चीज नहीं है कि उसे पाने के लिए कुछ अतिरिक्त प्रयास किए जायें।

 अगर औपचारिक रूप से इसे पाने की कोशिश की जाएगी तो यह हमसे दूर भागती जाएगी।

 यह एक ऐसा आभास है जो कुछ क्रियाकलापों के माध्यम से हमें अनौपचारिक रूप से ही प्राप्त होता है।

मुख्य बात यह है कि हम क्या काम करने के बाद सन्तुष्ट हो रहे हैं।

 जब हम स्वयं को अच्छा लगने वाला कोई काम करते हैं तो हमें एक अद्भुत तृप्ति मिलती है।

 भलाई या परोपकार करने के बाद हमारे चेतन और अवचेतन दिमाग में कुछ ऐसी तरंगें उत्पन्न होती हैं जो हमारे शरीर को रिलेक्स कर देती हैं।

 आत्मसन्तुष्टि पाने के लिए ही अनेक लोगों ने सुख-सुविधाओं भरी जिन्दगी को तिलांजलि दे दी।

 सब कुछ होने के बाद भी यदि हमें तृप्ति नहीं मिल रही है तो हम स्वस्थ कैसे रह सकते हैं।

दरअसल, हम सभी एक तनाव भरी जिन्दगी जी रहे हैं।

 जिन्दगी की इस भागदौड़ में स्वस्थ जीवन एक सपना लगने लगा है।

 जनता की इन समस्याओं को कैश करने के लिए नये-नये दलाल पैदा हो गए हैं।

 नये-नये बाबाओं की दुकानें फल-फूल रही हैं।

 इन दुकानों पर खुश और स्वस्थ रहने के नुस्खे बताए जा रहे हैं लेकिन जिन्दगी से वास्तविक खुशी और स्वास्थ्य गायब होता जा रहा है।

 शायद यही कारण है कि समय की कमी और मात्र अपने तक ही सीमित रहने की मजबूरी के बावजूद लोग बढ़-चढ़कर समाज सेवा के लिए आगे आ रहे हैं।

 इस समाज सेवा में गरीब और अमीर दोनों की भागीदारी है।

 यही नहीं, आपराधिक प्रवृत्ति के लोग भी समाज सेवा के माध्यम से अपने पापों को कम करने की कोशिश कर रहे हैं।

दरअसल समन्वयवादी दृष्टिकोण के बिना हमें आन्तरिक खुशी नहीं मिल सकती।

 समन्वयवादी दृष्टिकोण न केवल हमारे घर-परिवार और समाज के लिए जरूरी है बल्कि सम्पूर्ण राष्ट्र के विकास में भी सहायक है।

 बुझे हुए मन में न तो समन्वय की भावना पनप सकती है और न ही उत्साह और उमंग का भाव हिलोरें मार सकता है।

 अगर दिल के दरवाजे बन्द हैं तो हमारा मन भी उदास रहेगा।

 मन में एक नया उत्साह जगाने के लिए जरूरी है कि सबसे पहले हम अपने दिल के सभी दरवाजे खोल दें।

 संकुचित दिल में समन्वयवादी विचारों के लिए जगह कम पड़ जाती है।

 इस स्थिति में विचारों के आदान-प्रदान का रास्ता भी बन्द हो जाता है और संवादहीनता की स्थिति उत्पन्न हो जाती है।

 इस स्थिति में परोपकार की भावना का अन्त हो जाता है।

जब हमारा दिल खुलता है तो हर विषय पर हमारे सोचने-समझने की शक्ति भी बढ़ जाती है।

 सोचने-समझने की यह शक्ति ही परिवार, समाज और राष्ट्र को जोड़े रखती है।

 ऐसी स्थिति में हमारा मन वास्तविकता को समझते हुए यथार्थ के धरातल पर अपना आधार तैयार करता है और हम एक नयी ऊंचाई छूने के लिए सफलता के आकाश में उड़ने लगते हैं।

 दरअसल कुंठित मन न तो कुछ अच्छा सोच पाता है और न ही सकारात्मक विचारों के लिए कोई जमीन तैयार कर पाता है।

 इसलिए अपने मन से कुंठा को बाहर निकालने के लिए सबसे पहले हमें अपने दिल को खुला छोड़ना होगा।

 जब दिल जुड़ जाते हैं तो कुंठा अपने आप समाप्त हो जाती है।

 यह सर्वविदित है कि दिल का सम्बन्ध दिमाग से होता है।

 अपने दिमाग में सकारात्मक विचारों को स्थान देकर ही हम उदार बन सकते हैं।

 यह उदारता ही हमें भलाई के लिए प्रेरित करती है।

सौजन्य- दैनिक ट्रिब्यून।

