सम्पूर्णता देता है स्‍वाध्‍याय (दैनिक ट्रिब्यून)।

विकेश कुमार बडोला।

संसार में दो प्रकार के लोग हैं-रचनात्‍मक और द्वंद्वात्‍मक।

 ‘मेरे पास समय नहीं है’ कहने वालों को ‘समय नहीं कट रहा है’ कहते हुए भी सुना जा सकता है।

 द्वंद्वों से घिरे व्‍यक्ति इसी भावना से परिचालित होते हैं, जबकि रचनात्‍मक कार्य करने वालों को जीवन बहुत छोटा लगता है।

 इसीलिए उनके पास समयाभाव व समय-भार का भाव-विचार कभी नहीं होता।

उनकी दृष्टि में संसार अनेक सकारात्‍मक कार्यों से भरा हुआ है।

 उनके पास रचनात्‍मक विचारों व कार्यों की भरमार है।

 अभिभावकों, गुरुजनों, बुजुर्गों व समाज से वे जो कुछ भी सीखते हैं, वे केवल उसी से संतुष्‍ट नहीं होते।

 पीढ़ी-दर-पीढ़ी हस्‍तांतरित ज्ञान प्राप्ति के बाद भी उनमें जीवन परिवेश के प्रति सदैव एक नवीन इच्‍छा बनी रहती है।

 नवज्ञान प्राप्ति की ऐसी जिज्ञासा दुनिया के बारे में स्‍वाध्‍याय करने के फलस्‍वरूप ही पनपती है।

 स्‍वाध्‍याय व्‍यक्तिवाद और ज्ञानाडंबर का नाश करता है।

 स्‍व, स्‍वार्थ व अभिहित से प्रतिपादित ज्ञान की धारा स्‍वाध्‍याय की चट्टान से टकराकर निर्मल हो जाती है।

 एक व्‍यक्ति के जीवनकाल में जो कुछ भी दृष्टिगोचर होता है, उसे साकार कैसे करना है व सद्भाव से कैसे सींचना है, यह आत्‍मशोध स्‍वाध्‍याय के आधार पर ही फलीभूत होता है।

किंवदंतियों, लोकोक्तियों एवं कहावतों का व्‍यक्ति स्‍तरीय संधान पुरानी व नयी विचारधाराओं में से प्रदूषण छांटकर उसे दूर करने में बड़ा सहायक है।

 यह खोज परंपरा व आधुनिक विचारधाराओं में से श्रेष्‍ठ मूल्‍यों की पहचान कर उन्‍हें स्‍थापित करने पर आधारित है।

 ऐसा प्रयोग संसार में स्‍वर्ण-चेतना जगाता है और स्‍वाध्‍याय की निश्चित रूप से इसमें सबसे बड़ी भूमिका होती है।

 स्‍वाध्‍याय परंपरा से मतैक्‍य नहीं रखता।

 यह परंपरागत व आधुनिक जीवन का गहन विवेचन कर एक नयी वैचारिकी उत्‍पन्‍न करता है।

 स्‍वाध्‍याय सीधे जीवन से जुड़ा होता है।

 इस प्रक्रिया में सीखने-सिखाने का तनाव नहीं होता।

 स्‍वाध्‍याय में ज्ञान धारा स्‍वत: ही निकलती है।

 इसकी प्रश्‍नोत्तरी में उत्तीर्ण-अनुत्तीर्ण होने की समाज शासित लालसा नहीं होती बल्कि यह ज्ञान की व्‍यक्तिगत खोज है।

इस परीक्षा में अनुत्‍तीर्ण होने पर निराशा-हताशा नहीं घेरती बल्कि यह अनुत्तीर्ण होने के बाद भी श्रेष्‍ठतापूर्वक उत्‍तीर्ण होने का सन्‍मार्ग प्रशस्‍त करती है।

 अकादमिक शिक्षा हमें केवल बाह्य जगत के प्रति सजग करती है, जबकि स्‍वाध्‍याय जीवन के आंतरिक आदर्शों व मूल्‍यों के प्रति एकाग्रचित करता है।

 अकादमिक शिक्षा ग्रहण करने वालों के हृदय में सदैव एक विद्वता का बोझ रहता है, लेकिन स्‍वाध्‍याय में व्‍यक्ति जीवनभर हंसी-खुशी रमा रहता है।

 प्राय: मनुष्‍य मानसिक परिपक्‍वता ग्रहण करने तक संसार में रहते हुए वैसा ही ज्ञानार्जन करता है, जो उसके अभिभावक, वयोवृद्ध तथा समाज उसे प्रदान करता है।

यह आवश्‍यक नहीं कि ज्ञानार्जन के ये सभी स्रोत विश्‍वसनीय तथा श्रेष्‍ठ हों।

 बुद्धि-विवेक जाग्रत होने के बाद तथा मानसिक रूप से परिपक्‍व होने के उपरांत व्‍यक्ति का ज्ञानार्जन नैसर्गिक स्‍वरूप ग्रहण करने लगता है।

 यह अवस्‍था संसार तथा इसके क्रियाकलापों के बारे में सर्वथा एक नवदृष्टि से विचार करने का जैविक गुण मनुष्‍य को प्रदान करती है।

 कह सकते हैं इस जीवन-चरण में स्‍वाध्‍यायी प्रवृत्ति का प्रादुर्भाव मानव में होने लगता है।

 यह मनुष्‍य को अच्‍छे विचारों से भर देता है।

 जीवन, लोक-संसार के बारे में स्‍वाध्‍याय से व्‍यक्ति जो कुछ भी प्राप्‍त करता है वह सत्‍यानुभव होता है।

 किसी भी व्‍यक्ति के सत्‍यानुभव उसे दूसरे व्‍यक्तियों के प्रति संवेदनाओं से भरते हैं।

समाज या किसी भी शासन तंत्र में व्‍यक्तियों से सदैव नैतिक मूल्‍यों को आत्‍मसात करने की आशा की जाती है, परंतु वर्तमान में संवेदनशील व्‍यक्ति का यह सत्‍यानुभव अत्‍यधिक पुष्‍ट हो चुका है कि समाज व शासन अपनी भौतिक महत्‍वाकांक्षाओं के बल पर परिचालित अपने शिक्षण से किसी को नैतिक रूप से महान नहीं बना सकते।

 नैतिकता, मौलिकता तथा सज्‍जनता का विकास किसी भी व्‍यक्ति में स्‍वाध्‍याय के उपरांत उत्‍पन्‍न शुद्ध सामाजिक चिंतन से ही हो सकता है।

 स्‍वाध्‍यायी प्रकृति मानवीय अभिलाषाओं का सदुपयोगी विस्‍तार करती है।

ऐसी अभिलाषाएं पवित्र भावनाओं, परोपकारी संवेदनाओं तथा सार्वभौमिक कल्‍याणकारी इच्‍छाओं की प्रतिछाया होती हैं।

 मनुष्‍य जीवन अपने लिए जिन सदाचारी विवेचनाओं के आधार पर सुख-शांति की कामना कर सकता है, स्‍वाध्‍यायी प्रवृत्ति उस हेतु एक सरल प्राकृतिक मार्ग है।

 मनुष्‍य की संचेतनाओं को सर्वाधिक उसकी स्‍वाध्‍यायी प्रवृत्ति ही बढ़ाती है।

सौजन्य- दैनिक ट्रिब्यून।

