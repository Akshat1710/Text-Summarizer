घर-बाहर बहुओं की बहार (दैनिक ट्रिब्यून)।

उत्तर प्रदेश में अखिलेश यादव ने अपने सौतेले भाई प्रतीक यादव की पत्नी अपर्णा को चुनाव लड़ने के लिए पार्टी का टिकट दिया है।

 अखिलेश की पत्नी डिम्पल यादव पहले से ही राजनीति में हैं।

 तो क्या अब राजनीति में परिवार का सबसे उपेक्षित तबका यानी कि बहुएं जोर-शोर से जगह बना रही हैं।

 अब तक तो अन्य उद्योग, व्यापार आदि की तरह राजनीति में भी पहली प्राथमिकता बेटों, भाइयों, भतीजों, बेटियों, पत्नियों को दी जाती थी।

 मगर लग रहा है कि वक्त बदल गया है।

 बहुओं को राजनीतिक विरासत सौंपने में अब पुराने विचार और किंतु-परंतु दूर हो रहे हैं।

यों इससे पहले भी इक्का-दुक्का बहुएं राजनीति में रही हैं।

 वरिष्ठ कांग्रेसी नेता और दिल्ली की दशकों तक मुख्यमंत्री रही शीला दीक्षित, वरिष्ठ कांग्रेसी नेता स्वर्गीय उमाशंकर दीक्षित की बहू हैं।

 पंजाब के मुख्यमंत्री प्रकाश सिंह बादल के पुत्र सुखबीर सिंह बादल की पत्नी हरसिमरत कौर केंद्रीय मंत्री हैं।

 कुछ उदाहरण और भी हो सकते हैं।

 इन दिनों यह बदलाव सिर्फ बड़े नेताओं या समाज के धनी-मानी या ताकतवर लोगों में ही नहीं, समाज के बहुत से तबकों में दिख रहा है।

कुछ साल पहले एक परिचित के पुत्र का विवाह हुआ था।

 वह उत्तर प्रदेश के एक गांव में रहते हैं।

 कुछ दिन तो सब ठीक रहा, फिर बहू से खटपट होने लगी।

 नाराजगी इतनी बढ़ी कि बहू नाराज होकर मायके चली गई और उसने ससुराल वालों के खिलाफ दहेज प्रताड़ना और घरेलू हिंसा का केस कर दिया।

 ऐसा लगने लगा कि वापसी का कोई रास्ता नहीं बचा है और जल्दी ही विवाह टूट जाएगा।

 मगर ऐसा नहीं हुआ।

 वर पक्ष और वधू पक्ष मिले, बैठे।

 शिकायतें–शिकवे हुए।

 बीच का रास्ता ढूंढ़ने की कोशिश दोनों तरफ से ही की गई।

 फिर आपसी सहमति से सम्बंध सुधरे और जल्दी ही बहू घर वापस आ गई।

कुछ दिन बाद ही पंचायत के चुनाव होने वाले थे।

 तब ससुर ने तय किया कि इस बार अपनी बहू को पंचायत का चुनाव लड़वाया जाए।

 बहुत से नाते-रिश्तेदारों और गांव वालों ने उन्हें समझाया कि वह ऐसा हर्गिज न करें क्योंकि बहू एक बार उनके खिलाफ पुलिस में शिकायत कर चुकी है।

 अगर वह पंचायत का चुनाव लड़ी और जीत गई तो आगे न जाने क्या हो।

 लेकिन ससुर ने किसी की बात नहीं मानी और कहा कि बहू भी अपनी बच्ची ही है।

 बहू से जब इस बारे में बात की तो पहले वह तैयार ही नहीं हुई मगर बाद में मान गई।

 पूरे परिवार ने उसकी जीत के लिए काम किया और वह चुनाव जीत भी गई।

सोचिए कि राजनीति के परिदृश्य पर अगर महिलाएं पढ़ी-लिखी न होतीं, विचार-विमर्श न कर सकतीं और सबसे बड़ी बात कि छह हाथ का घूंघट काढ़तीं तो क्या एमएलसी, एमपी या पंचायत के चुनाव में वे जीत पातीं।

 बल्कि अगर वे घर से बाहर न निकलतीं तो चुनाव क्या, कुछ भी न जीततीं।

 पर्दे के कारण औरतों की दुनिया कितनी दूभर है।

 इसे वही औरतें बता सकती हैं जिन्हें इसके अंदर रहना पड़ता है।

 पर्दे के हटने ने औरतों के पक्ष में काफी सकारात्मक भूमिका निभाई है।

उत्तर प्रदेश के पूर्व मुख्यमंत्री मुलायम सिंह यादव ने एक बार कहा भी था कि उन लोगों को सजा मिलनी चाहिए जो पर्दा करवाते हैं।

 यह बात मुलायम की दोनों बहुओं को देखकर समझी भी जा सकती है।

 हालांकि इस अच्छी बात के लिए मुलायम की तारीफ शायद ही किसी ने की, न ही यह बात सुर्खियों में ज्यादा आई।

 सिर्फ राजनीति ही नहीं, बहुओं के प्रति ससुराल वालों का रवैया भी इन दिनों काफी बदल रहा है।

 बहुएं भी आगे बढ़ें, इसके लिए सिर्फ उनके मायके वाले ही नहीं, बहुत से परिवारों में ससुराल वाले भी बहुत महत्वपूर्ण भूमिका निभाते हैं।

दो साल पहले जब यूपीएससी के रिजल्ट आए थे तो इसमें एक लड़की ने सफलता पाई थी।

 हरियाणा की यह लड़की न केवल विवाहित थी बल्कि छोटे बच्चे की मां भी थी।

 नौकरी भी करती थी।

 जब इससे पूछा गया कि इतनी जिम्मेदारी के बावजूद वह यूपीएससी में सफलता कैसे प्राप्त कर सकी तो उसने अपनी सफलता का सारा श्रेय अपने पति और सास को दिया था।

 ये तो कुछ उदाहरण हैं।

 ऐसे न जाने कितने उदाहरण होंगे जो प्रकाश में नहीं आ पाए।

 जगह-जगह बहुएं अपनी नयी भूमिका तलाश रही हैं।

 वे राजनीति से लेकर बहुत से अनजाने–अनसुने क्षेत्रों में भी अपनी जगह बना रही हैं।

 वे क्षेत्र जो अब तक बहुओं के लिए मात्र इस कारण से वर्जित थे कि वे घर की बहू हैं, वे बाहर निकलेंगी तो लोग क्या कहेंगे, शायद इन बातों के दिन अब लद चुके हैं या लदते जा रहे हैं।

अब तक जिन क्षेत्रों में बहुओं की उपस्थिति नगण्य थी, वे उन क्षेत्रों में भी दस्तक दे रही हैं।

 कल तक परिवार में बहू होने के कारण, दोयम दर्जे की जो नागरिकता थी, वह अब खत्म हो रही है।

 यह एक स्वागत योग्य बदलाव है।

, – क्षमा शर्मा।

सौजन्य- दैनिक ट्रिब्यून।

