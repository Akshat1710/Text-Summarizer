छात्रों से टकराव नही , संवाद करें  (अमर उजाला)।

हैदराबाद केंद्रीय विश्वविद्यालय और जेएनयू के हाल के घटनाक्रम और इन दोनों के समर्थन में जाधवपुर विश्वविद्यालय में जो थोड़ी अशांति का माहौल पिछले दिनों दिखाई दिया, उसके अलग-अलग कारण हैं।

 समानता सिर्फ इतनी है कि ये तीनों केंद्रीय विश्वविद्यालय हैं।

 इन तीनों विश्वविद्यालयों की घटनाओं को यदि ध्यान से देखें, तो इनका नेतृत्व दो प्रकार की विचारधारा के लोग कर रहे हैं।

, हैदराबाद में जो घटना हुई है, उसकी जड़ कोई नई नहीं हैं।

 हमारे देश में पिछले तीस-पैंतीस वर्षों से कुछ लोगों ने दलित विचारधारा विकसित की है और वे डॉ. भीमराव अंबेडकर को अपना आदर्श मानते हैं।

 लेकिन इसके पीछे जो ताकतें काम कर रही हैं, उनका अंबेडकर से कोई लेना देना नहीं है।

 इस बीच हैदराबाद में एक नई चीज हुई है, वहां दलित-मुस्लिम गठजोड़ की कोशिश हो रही है।

 दलित-मुस्लिम गठजोड़ की जो राजनीति है, रोहित उसी राजनीति का शिकार हो गया।

 मैं यह मानता हूं कि दलितों के साथ अन्याय आज भी होता है।

 उस आवाज के प्रतिकार के लिए वहां कोई आवाज उठी हो, ऐसा नहीं है।

, बहरहाल, इन आंदोलनों को देखें, तो ये छात्रों की शिक्षा की गुणवत्ता में सुधार के लिए या वर्तमान राजनीतिक व्यवस्था में सुधार के लिए नहीं हैं।

 ये राजनीति प्रेरित गतिविधियां हैं।

 लेकिन किसी भी तरह के असंतोष या नाराजगी को दूर करने के लिए बातचीत और संवाद के बजाय जब पुलिस का सहारा लिया जाता है, तो पुलिस दमन पर उतर जाती है, क्योंकि हमारा पुलिस तंत्र आज भी औपनिवेशिक मानसिकता में जीता है।

 पुलिस द्वारा दमन करने से कोई भी आंदोलन भड़कता ही है और फिर उसे व्यापक समर्थन मिलने लगता है।

 यही इन मामलों में भी हुआ है।

, हमने देखा है कि अगर पुलिस आंदोलन का दमन न करे, तो बड़े-बड़े आंदोलन बीज रूप रह जाते हैं और सड़ जाते हैं।

 मैं एक उदाहरण देता हूं, जब लोकनायक जयप्रकाश के नेतृत्व में बिहार में छात्र आंदोलन चल रहा था, तब उत्तर प्रदेश के मुख्यमंत्री हेमवती नंदन बहुगुणा थे।

 लेकिन जेपी एवं जेपी समर्थकों की तमाम कोशिशों के बावजूद उत्तर प्रदेश में छात्र आंदोलन का कोई खास प्रभाव नहीं पड़ा।

 बहुत बाद में जब हेमवती नंदन बहुगुणा नई दिल्ली में लोधी रोड में रह रहे थे और मैं भी उन दिनों लोधी कॉलोनी में किराये के मकान में रहता था, तो एक दिन मैंने उनसे पूछा कि ऐसा क्यों हुआ कि बिहार में छात्र आंदोलन चरम पर था, लेकिन उत्तर प्रदेश में वह जड़ें नहीं जमा सका।

 तो उन्होंने मुझे बताया कि जब जेपी लखनऊ आए, तो उन्होंने दो काम किया।

 पहला तो जेपी को उन्होंने राजकीय अतिथि घोषित किया और दूसरा जिला प्रशासन और पुलिस प्रशासन के नीचे से लेकर ऊपर तक के अफसरों की मीटिंग बुलाई और एक लाइन का आदेश सुनाया कि छात्र चाहे जो करें, अगर किसी ने छात्रों पर एक भी लाठी चलाई, तो मैं वहां के एसपी की नौकरी खा जाऊंगा।

 तो मेरा कहने का मतलब यह है कि पुलिस कार्रवाई से बचा जाता, तो जेएनयू का मामला इतना सुर्खियों में नहीं आता।

, जेएनयू में कम्युनिस्ट इस आंदोलन का नेतृत्व कर रहे हैं और हैदराबाद में दलित-मुस्लिम गठजोड़ की राजनीति करने वाले लोग इसका नेतृत्व कर रहे हैं।

 ये लोग इसी मौके की तलाश में थे, और उन्हें मौका मिला।

 मैं दोनों विश्वविद्यालयों के कुलपतियों को इसके लिए जिम्मेदार मानता हूं कि उन्होंने इसे ठीक से हैंडल नहीं किया।

 जो थोड़े से लोग आंदोलन कर रहे थे, उनके साथ बातचीत से मामला निपटाया जा सकता था।

 रोहित को सस्पेंड करने की क्या जरूरत थी।

 उसी तरह थोड़े से छात्र जो देश विरोधी नारे लगा रहे थे, उसे अलग-थलग किया जा सकता था।

 देश को बांटने का कौन-सा छात्र समुदाय समर्थन करेगा।

, ऐसी घटनाओं पर राजनीतिक दलों का क्या कर्तव्य बनता है।

 सिर्फ सरकार का विरोध करने के लिए इसे राजनीतिक दलों द्वारा तूल देने को मैं उचित नहीं मानता हूं।

 दो बातें विपक्षी दलों द्वारा फैलाई जा रही हैं।

 पहली यह कि नरेंद्र मोदी सरकार को आरएसएस चला रहा है और दूसरी, यह कि चूंकि इस सरकार को आरएसएस चला रहा है, इसलिए उसकी विचारधारा को थोपने की कोशिश हो रही है।

 इन दोनों बातों का कोई प्रमाण नहीं है।

 हमारी जो शासन व्यवस्था है, उसमें जब तक पार्टी की डिक्टेटरशिप स्थापित नहीं होती, तब तक चाहे भाजपा हो या आरएसएस, सरकार को नहीं चला सकते।

 1947 में नेहरू और पटेल ने साफ कर दिया था कि सरकार पार्टी के अनुसार नहीं चलेगी, पार्टी को अपनी भूमिका तय करनी होगी।

 यही बात 1998 में अटल बिहारी वाजपेयी ने साफ कर दिया था कि सरकार तो अपने ढंग से चलेगी और पार्टी की भूमिका सरकार के सहयोगी की रहेगी।

, तो कांग्रेस और भाजपा, दोनों ने समय-समय पर यह तय कर दिया कि पार्टी का सरकार पर नियंत्रण नहीं होगा।

 आरएसएस तो दूर की चीज है।

 लेकिन ऐसा भ्रम फैलाया जा रहा है कि शिक्षण संस्थानों की स्वायत्तता खत्म कर आरएसएस की विचारधारा थोपी जा रही है।

 उसका कारण है कि अब तक के सभी शिक्षा मंत्रियों से अलग मौजूदा मानव संसाधन विकास मंत्री कुछ परिवर्तन कर रही हैं।

 विश्वविद्यालयों की स्वायत्तता का सवाल बहुत पहले से उठ रहा है, पर आज इसे नए ढंग से देखने की जरूरत है।

 अभी जो यह सवाल उठ रहा है, वह सिर्फ इसी को लेकर कि कैंपस में पुलिस को क्यों घुसने दिया गया।

 पर जब विश्वविद्यालयों की आंतरिक सुरक्षा व्यवस्था कानून-व्यवस्था की स्थिति को संभालने में अक्षम रहती है, तो कुलपति पहले भी पुलिस का सहयोग लेते रहे हैं।

 लेकिन मैं कहना चाहूंगा कि किसी भी समस्या को टकराव के बजाय बातचीत से सुलझाया जाना चाहिए।

छात्रों से टकराव नहीं, संवाद करें,  , सौजन्य-अमर उजाला ,5.03.2016।

