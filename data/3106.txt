आलेख : सियासी अखाड़े में बूढ़े हाथी का दांव – मृणाल पांडे (नईदुनिया)।

कहते हैं कि एक बार उज्जयिनी के राजा का एक प्रिय बूढ़ा हाथी कीचड़ में जा गिरा और बाहर निकलने के लिए दयनीय भाव से चिंघाडने लगा।

 उसे कीचड़ से बाहर निकालने की तमाम कोशिशें जब नाकामयाब रहीं तो राजा ने उस हाथी के महावत को बुलवाया।

 महावत ने राजा से कहा कि इतने युद्धों का यह विजेता हाथी बूढ़ा हुआ तो क्या, अब भी वह बड़ा हिम्मती है।

 यदि उसके पास युद्ध के नक्कारे-रणभेरियां आदि बजवाए जाएं तो रणसंगीत से उत्तेजित होते हुए खुद उठकर वह कीचड़ से बाहर निकल आएगा।

 महावत के कहे अनुसार ऐसा ही किया गया और बूढ़ा हाथी सचमुच कुछ पलों में अपना बदन झटकारता हुआ कीचड़ से बाहर था।

, यह कथा सुनाने के बाद गुरु ने अपने शिष्यों से पूछा – ‘बताओ तुमको इससे क्या शिक्षा मिलती है।

 एक शिष्य ने कहा – ‘गुरुजी, यह दिखाता है कि युद्ध के संगीत में कितनी ताकत होती है।

 दूसरा बोला – ‘इससे पता चलता है कि बूढ़ा होने पर भी असली योद्धा युद्ध की जरूरत के समय अपनी आक्रामक ताकत दिखा सकता है।

 तीसरे शिष्य ने कहा – ‘नहीं, इसका मतलब है हाथी हो या कि योद्धा, उम्र के आगे सब बेबस हैं।

 बड़े से बड़ा योद्धा भी कीचड़ में धंसने पर एकदम असहाय हो जाता है।

, ऊपरी तरह से तीसरा जवाब उत्तर प्रदेश में समाजवादी पार्टी के पुराने सुप्रीमो मुलायम सिंह यादव की ताजा दशा के संदर्भ में सही लग सकता है।

 कुछ लोगों का कहना है कि हवा का रुख समझकर मुलायम अपने बेटे को ‘विजयी भव कहते हुए स्वत: अगर पदत्याग कर देते तो उनके वनवास में भी एक तरह की भव्य गरिमा होती।

, यह सही है कि कोई कमंडल लेकर राजनीति में नहीं आता।

 नेताजी के लिए भी रिश्तेदारों और स्वामिभक्त साथियों का खयाल रखना जरूरी था।

 तुरत पदत्याग वे आखिर किस तरह करते।

 लेकिन सूबे की राजनीति में, जैसा कि अन्य घाघ खिलाड़ी नरेश अग्रवाल ने बिलकुल सही भांपा, नेताजी का यह चरखा दांव बिना कहा-सुनी के, अखिलेश को खम ठोंक चुनौती दे रहे अपने ही दो पट्ठों, भाई शिवपाल यादव और सखा अमर सिंह, को बड़ी नजाकत के साथ अखाड़े से बाहर लाकर नेताजी के अपने पुत्र अखिलेश को जीत का गोल्ड मेडल दिलवा गया।

 कहने वाले बिलकुल सही कहते हैं कि अखाड़े में जीत के कुछ अंतिम गूढ़ दांव एक उस्ताद सिर्फ अपने बेटे को ही थमाता है।

, पिछड़ी जातियों को सत्ता में वाजिब जिम्मेदारी दिलवाने और मंदिर-मस्जिद विवाद से भयभीत मुसलमानों को आश्वस्त करने के जिस मिशन को लेकर मुलायम सिंह यादव राजनीति में आए थे, वह पूरा हो चुका है।

 उम्र के तकाजे चेहरे पर साफ झलकते हैं।

 ऐसे में बेटे के खिलाफ कूच का नगाड़ा बजता सुनकर उठ खड़े हुए मुलायम ने अखिलेश की ताजपोशी कर उनको अब आगे की कुश्ती संभालने का इशारा कर डाला है।

, अखिलेश जानते हैं कि अब उन्हें कांग्रेस व कुछ अन्य के साथ मिलकर महागठजोड़ बनाने का धोबीपाट दांव खेलना है, जो उत्तर प्रदेश के इन विधानसभा चुनावों में बसपा और भाजपा के पुराने (सवर्णवादी-सांप्रदायिक) दांवों को धूल चटा दे।

 बेटे की उनके युवा दिनों सरीखी अक्खड़ आक्रामकता नेताजी का बड़ा हासिल है।

 उनको पता है कि ढलती उम्र में वे खुद तो कोई नई क्रांतिकारी शुरुआत नहीं करेंगे, पर उनकी महीन रणनीति पर इस वक्त जो वाहवाही मिल रही है, वह दिखाती है कि बूढ़ा हाथी भी महत्व रखता है।

, समाजवादी पार्टी सदस्यों की जहां बात है, वहां साफ है ही, कि बहुसंख्य सदस्य खासकर युवा, नए खून को समर्थन दे रहे हैं।

 जब अखिलेश के बरक्स वे अपनी पार्टी के निर्विवाद नेता नहीं माने जाते तो बेटे से भिड़ने की सलाह देने वाले अमर सिंह को जेड श्रेणी का सुरक्षा कवच दे रही भाजपा के मित्र का काला टीका किसलिए लगवाना था।

, पुराने चावलों का गुण-स्वाद कम नहीं, नए से कई बार बेहतर ही होता है।

 कांग्रेस की अनुभवी उम्रदराज मुख्यमंत्री पद की उम्मीदवार शीला दीक्षित ने लगभग तयशुदा तौर से हारी जा रही बाजी से समय रहते गरिमामय तरीके से हटकर मुलायम का ही तेवर दिखाया है।

, अब सवाल है कि मुख्यमंत्री उम्मीदवार के नाम का अपना पत्ता भाजपा आखिर कब खोलेगी।

 इसको लेकर कई नाम उछल रहे हैं, पर अभी सब पर नेति-नेति चल रही है।

 बिहार इस बात का गवाह है कि इस मामले में राजनीति लंबा ब्लफ पसंद नहीं करती।

 मान्य अदालत ने अपने एक ताजा फैसले से यह निश्चित करा दिया है कि किसी दल के पत्ते अनुकूल हों और किसी दूसरे के पास बेहतर पत्ते होने का डर न हो, तब भी कोई प्रेक्षक मुस्कराकर रंग में भंग डाल सकता है कि अमुक जुआखाने के मालिक ने पत्ते फेंटने में बेईमानी की थी या अमुक पत्ता-वितरक मोजे में असली पत्ता छुपाता रहा है।

, अन्य लीला देश के आगे जारी है ही, जिसकी तहत टीवी के हमाम में मीडिया के रायबहादुर कई स्टिंग ऑपरेशनों से किसी भी दल को कभी भी नंगा सिद्ध करते रहते हैं।

 दिल्ली से भिजवाया उम्मीदवार प्रदेश के सियासी मंच पर एंट्री लेगा, तो उसे भी नाटक की उसी पटकथा के अनुरूप अभिनय करना पड़ेगा।

 जाति, धर्म, वंश की कोई न कोई मिथकीय पोशाक बिना पहने क्या वह सपा, बसपा के उम्मीदवारों से सुशोभित नाटक के बीच बुनियादी क्षेत्रीयता हासिल कर पाएगा।

, हो सकता है कुछ पाठकों को यह नाटक और मिथक नापसंद हों, लेकिन इसका मतलब यह हुआ कि आपको वह मिट्टी ही नहीं पसंद जिससे उत्तर प्रदेश के जमीनी मुख्यमंत्री गढ़े जाते रहे हैं।

 दिल्ली से मिट्टी आयातित कर यहां खालिस मार्क्सवादी, खालिस लोहिया समर्थक और खालिस संघी कोई भी अपने किलों को टिकाऊ आकार नहीं दे सके।

 थोड़े से इस्पात की तरह उसमें सधे हाथों से जाति, धर्म और वंश का कांसा मिलाना ही मिलाना होता है।

 और कांसे में यदि धातु का मिक्स सही न हुआ तो कहावत है ही, सौ सताइस कांसा, नहीं तो सन्यासा।

, अखिलेश यह फॉर्मूला अपने पिता से मांग लाए हैं।

 कांग्रेस जल्द ही दिल्ली की सत्ता पर काबिज होगी, इसकी कोई डरावनी संभावना अभी दूर-दूर तक नजर नहीं आती, किंतु कांग्रेसी मिट्टी से सपा का एक सबलीकृत किला पिता-पुत्र यदि रच सके तो खुद अखिलेश अगले पांच सालों में दिल्ली की तरफ अपना घोड़ा मोड़ सकते हैं, जहां उनकी उम्र और किले में समाहित कांग्रेसी गुणसूत्र बुढ़ाते दिल्ली नेतृत्व को चुनौती देने में उनके बहुत काम आएंगे।

 हाथी मरा भी तो सवा लाख का।

 उत्तर प्रदेश का मन बांच रहे पाठकों को इस लेखिका की ही तरह हाथी की कहानी में कई नए संदेश दिखाई देने लगे होंगे।

, (लेखिका वरिष्ठ साहित्यकार व स्तंभकार हैं।

 ये उनके निजी विचार हैं), सौजन्य- नईदुनिया।

