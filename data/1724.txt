देश, धर्म और राष्ट्रवाद के मायने (पत्रिका)।

धर्म का कबाइली रूप बहुत प्रारंभिक समय से मिलता है।

 इस समय धर्म का कार्य अपने अनुयायियों को देशभक्तिपूर्ण वश्यता में प्रशिक्षित करना था।

 (इजराइल) ईश्वर के रूप में याहवा उन लोगों की राष्ट्रीय चेतना, इजराइल की आशाओं और आकांक्षाओं का प्रतिनिधि था।

 यहूदी एक बड़े परिवार, एक फिर्के के सदस्य थे: ओ यरूशलम।

 यदि मैं तुझे भूलूं तो मेरा दाहिना हाथ अपनी कुशलता भूल जाए।

 यदि मैं तुझे याद न रखूं तो मेरी जिहवा मेरे तालू में चिपट जाए।

ओ यरूशलम।

 प्रत्येक यूनानी गांव कोई विशेष वृक्ष, स्रोत या मंदिर होता था जो वहां के किसी देवता या नायक के प्रति अर्पित होता था।

 वह देवता या नायक ही उनकी रक्षा करता था।

 जापान में धर्म का प्रयोग राज्य को संगठित करने और दृढ़ करने में किया जाता है।

 मुहम्मद एक धर्म और एक राष्ट्र के संस्थापक हैं।

 दुर्बल एवं परतंत्र देशों में राष्ट्रीयता स्वयं एक धर्म बन गई है।

 आत्म सम्मान की प्राथमिक भावना को जागृत करके यह भ्रमित एवं संघर्षशील जातियों को रचनात्मक कार्य करने के लिए प्रेरित करती है।

वह उन्हें आत्मविश्वास एवं एक्य की भावना देती है, तथा अपने देश का एक मिशन है, एक नियुक्त कार्य है, इसमें उनका विश्वास पैदा करती है।

 वे लोग, जो अपने को धार्मिक कहते हैं, राष्ट्र-राज्य की प्रशंसा करते नहीं अघाते।

 लगभग सभी देशों में, शिक्षण संस्थाओं में सिखाया जाना वाला धर्म शिंतो मत का स्थानीय संस्करण मात्र ही तो है जिसमें झंडे की सलामी और राष्ट्रगीत का गायन सम्मिलित है।

किसी ने कहा था: ‘इंग्लैंड का एक धर्म है, इसका धर्म है इंग्लैंड।

 राष्ट्रवाद एक राजनीतिक धर्म है जो मनुष्यों के हृदयों एवं आकांक्षाओं में उथल-पुथल कर देता है और उन्हें इस प्रकार सेवा एवं आत्मत्याग की ओर प्रेरित करता है कि आधुनिक समय में किसी विशुद्ध धार्मिक आंदोलन ने वैसा नहीं किया।

 यह अधिकृत स्वर में बोलता है और हमारे मनोवेगों को स्पर्श करता है।

 राष्ट्रों का दावा है कि वे संसार में दैवेच्छा की सर्वोच्च अभिव्यक्ति हैं।

 जर्मन ईसाइयों ने स्वीकार किया कि ‘हिटलर के माध्यम से ईसा हमारे बीच शक्तिमान हो गए इसलिए राष्ट्रीय समाजवाद (नेशनल सोशलिज्म) आचरण या धर्म में व्यक्त ईसाइयत है।

धर्म को उदार सार्वदेशिक और सब मानव वर्गों तथा मानवीय परिस्थितियों में प्रयुक्त किए जाने योग्य होना चाहिए।

 राष्ट्रवाद इस भावना पर आघात करता है।

 जब तक कोई धर्म किसी वर्ग, श्रेणी या राष्ट्र की कार्यपरिधि से बाहर नहीं निकलता तब तक उसका यह दावा स्वीकार नहीं किया जा सकता कि वह सन्मार्ग का अनुसरण कर रहा है।

 किसी समूह की, भले वह राष्ट्र ही क्यों न हो, पूजा ईश्वर को राष्ट्रीयता की एक उपाधि मात्र मानकर छोड़ देती है।

जब कोई राष्ट्र अपने को दैवी, ईश्वरीय मान लेता है और उसका यह विश्वास बन सकता है कि अपने सत्य से केवल वही सबका रक्षण कर सकता है तथा केवल वही संसार को ऊपर उठाने में सक्षम है तब शक्ति और उपनिवेशों की चाह का प्रादुर्भाव होता है।

 जहां तक मानवतावाद का सवाल है तो यह शाश्वत आकांक्षाओं, अनुभूतियों और धार्मिकता के लिए बुभुक्षा एवं पिपासा तथा उत्पीडऩ एवं प्राणोत्सर्ग के लिए तैयारी की ओर ध्यान नहीं देता है।

 एक अफलातून मत ऐसा भी है जो हमारे मानस के लिए देशी, अपना जैसा लगता है।

 इसमें शाश्वत मूल्यों को श्रेष्ठता प्रदान की गई है।

 इन्फर्नो के चतुर्थ सर्ग में दांते हमारे सामने लिम्बो का चित्र रखता है।

यह लिम्बो वर्जिल एवं होमर जैसे पुरातन महाकवियों, अरस्तु तथा अन्य महान दार्शनिकों, हेक्टर, एनियस, सीजर एवं अन्य वीरों का देश है।

 मनुष्य मनुष्य की हैसियत से, अपने दार्शनिक चिंतन, कलात्मक सर्जन तथा नैतिक एवं राजनीतिक प्रयत्नों द्वारा जिस सर्वोत्तम सुख की आशा कर सकता है, वह वेदनारहित, दुखरिहत जीवन है किंतु आकांक्षारहित जीवन नहीं है।

 इन श्रेष्ठ विचारकों, कलाकारों, एवं वीरों ने कोई गलती नहीं की थी किंतु उनकी योग्यताएं इस धरती पर उनके लिए सुषमाजनक एवं आगामी लोक के लिए यशस्वी नहीं हो सकी।

 उनका जीवन आशारहित कामना का जीवन है।

 बस, इतना ही आनंद, दांते के अनुसार मानवतावाद देता है।

ज्ञानियों का गुरु अरस्तू, ‘वहीं रहता है पर वह स्थान स्वर्ग नहीं है।

 दांते उस अरस्तू के लिए न्याय नहीं करता जिसका मन है कि सबसे पवित्र एवं कम से कम स्वार्थपूर्ण संतोष जो मनुष्य को ज्ञात है, वह है ज्ञान के लिए ज्ञान प्राप्त करना।

 शुद्ध ज्ञान का आनंद अक्षय है।

 यह स्वयं ईश्वर की क्रियाशीलता में, विशुद्ध चिंतन के उसके नित्य जीवन में भाग लेता है।

 मानवतावाद धर्म के इन रूपों के प्रति एक उचित विरेोध है जो लौकिक एवं पवित्र में भेद करते हैं, काल एवं नित्य का विभाजन कर देते हैं तथा आत्मा एवं देह के एक्य को खण्डित करते हैं।

धर्म या तो सब कुछ है या कुछ नहीं है।

 प्रत्येक धर्म के मानव की मर्यादा तथा मानव-व्यक्त्वि के अधिकारों के प्रति पर्याप्त आदर-सम्मान रखना चाहिए।

 यदि हम धर्म का तिरस्कार करेंगे, उसकी निंदा करेंगे तो हम उपर्युक्त बातों की रक्षा नहीं कर सकते।

 जैसा कि सुकरात से मिलने आए हुए भारतीय ने कहा था, ‘यदि हम ईश्वर के विषय में कुछ नहीं जानते तो मनुष्य के विषय में भी कुछ नहीं जान सकते।

 जो कुछ सत्यत: मानवीय है उसकी पूर्णता धर्म है आज मानवतावाद एक आत्मा की खोज में है।

– डॉ. एस राधाकृष्णन शिक्षाविद् एवं दर्शनशास्त्री, सौजन्य- पत्रिका।

