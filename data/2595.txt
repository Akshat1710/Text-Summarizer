गंगा-यमुना का हक (दैनिक ट्रिब्यून)।

संवेदनशील हो समाज-सरकारें।

भले ही गंगा-यमुना को जीवित व्यक्ति के रूप में उत्तराखंड हाईकोर्ट ने मान्यता दे दी हो, मगर भारतीय जनमानस सदियों से मां के जीवंत रूप में इन पवित्र नदियों को मान्यता देता रहा है।

 यह बात अलग है कि हमने इन्हें पूजना तो जारी रखा मगर इनके अधिकारों व स्वच्छता का ध्यान नहीं रखा।

 दरअसल एक मां के रूप में पूजने का मकसद यही था कि मां के प्रति हमारा शुचिता व जवाबदेही का व्यवहार रहे।

 मगर कर्मकांड व जाने-अनजाने में किये गये व्यवहार से निरंतर इन जीवनदाियनी नदियों को हम दूषित करते गये।

 कई दशक पहले गीतकार ने लिख दिया कि राम तेरी गंगा मैली हो गई है।

 गाना तो हिट हुआ पर हमने गाने के मर्म को नहीं समझा।

 सरकारों द्वारा पानी की तरह पैसा तो बहाया गया मगर गंगा प्रदूषण मुक्त नहीं हुई।

 नेताओं और अधिकारियों के वारे-न्यारे जरूर हुए।

 आज भी हजारों सीवर लाइनों व औद्योगिक इकाइयों के मुंह गंगा में खुले हैं।

 जिसके चलते गंगा की तुलना दुनिया की सबसे प्रदूषित नदियों से हो रही है।

 तीस हजार करोड़ रुपये खर्च होने के बाद भी हालात जस के तस हैं।

 मोदी सरकार के नमामि गंगे अभियान पर कोर्ट व एनजीटी निराशा जता चुके हैं।

 वजह साफ है-इस मुहिम से जनता का न जुड़ना।

उत्तराखंड हाईकोर्ट का फैसला इस मायने में महत्वपूर्ण है कि अब इन नदियों को दूषित करने वालों पर कानूनी कार्रवाई हो सकेगी।

 उत्तराखंड के मुख्य सचिव व महाधिवक्ता को नदियों के कानूनी अभिभावक का दर्जा दिया गया है।

 जो एक मानवीय चेहरे के रक्षक की तरह कार्य करेंगे।

 सवाल जवाबदेही का है, चाहे वह सरकार हो या समाज।

 इससे ही नदियों के जीवित मानव के दर्जे को बरकरार रखते हुए इनके स्वास्थ्य व उपयोगिता को बढ़ावा देने को बाध्य किया जा सकेगा।

 इसी कड़ी में अदालत ने गंगा की शक्ति नहर को 72 घंटे में अतिक्रमण से मुक्त कराने के भी आदेश दिये हैं।

 ऐसा न कर पाने पर देहरादून के जिलाधिकारी को निलंबित कर दिया जायेगा।

 सही मायनो में ऐसी जवाबदेही नमामि गंगा प्रोजेक्ट के तहत आने वाले चार सौ गांवों, कस्बों व शहरों में अधिकारियों की भी समयबद्ध ढंग से तय की जानी चाहिए।

 तभी गंगा को जीवित व्यक्ति का दर्जा देने के प्रयासों को सार्थक परिणति तक पहुंचाया जा सकेगा।

 तभी इन नदियों की अविरलता व पारिस्थितिकी तंत्र को बचाया जा सकेगा।

 इससे इन नदियों के धार्मिक व सांस्कृतिक महत्व की रक्षा होगी।

 अदालत का गंगा प्रबंधन बोर्ड गठित करने का निर्देश इसी दिशा में एक कदम है।

, सौजन्य- दैनिक ट्रिब्यून।

