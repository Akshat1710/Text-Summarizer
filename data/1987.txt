यह कैसी परीक्षा (दैनिक जागरण)।

प्रदेश में शीतकालीन सत्र की आयोजित परीक्षाओं के दौरान प्रश्न पत्रों की उपलब्धता ने स्कूल शिक्षा बोर्ड की कार्यप्रणाली पर ही प्रश्न चिन्ह खड़ा कर दिया है।

 परीक्षाओं का संचालन सुचारू व नकल रहित करवाना बोर्ड का उत्तरदायित्व है, लेकिन अगर स्कूल शिक्षा बोर्ड समय पर और पूरे प्रश्नपत्र ही न उपलब्ध करवा पाए तो यह परीक्षार्थियों के लिए ही नहीं परीक्षाओं की गुणवत्ता पर भी सवाल खड़ा करता है।

 नेरवा में पांचवीं व आठवीं के प्रश्न पत्र ही कम आए।

 डोडरा क्वार, चुहारा, रोहड़ सहित कई दुर्गम क्षेत्रों में प्रश्न पत्र ही देरी पहुंचे।

 परीक्षा केंद्रों में आधा घंटा पहले प्रश्न पत्रों के बंडल खोले गए।

 हैरानी इस बात को लेकर है कि प्रश्न पत्र के बंडलों में प्रश्नपत्र ही कम थे।

 आनन-फानन में इन कम प्रश्नपत्रों की पूर्ति के लिए परीक्षा केंद्र में तैनात स्टाफ को परीक्षार्थियों को प्रश्नपत्र उपलब्ध करवाने के लिए इपकी फोटो स्टेट प्रतियां करवानी पड़ी।

 स्वभाविक है कि जिस प्रकार से स्कूल शिक्षा बोर्ड ने प्रश्नपत्रों की गोपनीयता को बरकरार रखने के लिए जो नियम व कानून बनाए हैं वह तार-तार कर परीक्षा का आयोजन करने को मजबूर होना पड़ा है।

 जब प्रश्नपत्रों को फोटो स्टेट के लिए भेजा गया तो और इनकी फोटो प्रतिलिपियां करवाई गई तो इसमें गोपनीयता ही कहां रह गई है।

 स्कूल शिक्षा बोर्ड की यह दलील है कि प्रश्नपत्र कम होने का सवाल ही नहीं है।

 क्योंकि स्कूल शिक्षा बोर्ड परीक्षा केंद्रों की मांग से दस प्रतिशत अधिक प्रश्न पत्र भेजता है।

 लेकिन सवाल यह है कि अगर दस प्रतिशत अतिरिक्त प्रश्नपत्र भेजे गए तो यह प्रश्न पत्र गए कहां।

 इससे प्रश्न पत्रों के दुरुपयोग की भी संभावना भी बल पकड़ रही है।

 इसलिए यह कारण तो खोजने ही होंगे कि किस स्तर पर यह चूक हुई है।

 बोर्ड को परीक्षा केंद्रों से प्रश्न पत्रों की गई मांग ही सही नहीं थी या मांग के अनुरूप भेजे गए प्रश्न पत्र गायब कहां हो गए।

 यह एक अहम सवाल है।

 करीब चार दशक से अधिक समय से परीक्षाओं के आयोजन करने में जुटे स्कूल शिक्षा बोर्ड की कार्यप्रणाली के साथ-साथ नकल रोकने के लिए किए जा रहे दावों की पोल खोलता है।

 यह बात उस दौर की जब शिक्षा बोर्ड परीक्षा केंद्रों में सीसीटीवी कैमरे लगाने के लिए प्रयास कर रहा है।

 अभी तक नकल पर पूरी तरह से लगाम नहीं लग पाई है।

 जब भी ऐसा मामला कोई सामने आता है तो शिक्षा बोर्ड शिक्षा विभाग पर और शिक्षा विभाग शिक्षा बोर्ड को उत्तरदायी ठहरा कर अपने कर्तव्यों या भविष्य में इस प्रकार की कमियों को दूर करने के लिए कोई ठोस पग उठाने से इतिश्री कर लेता है।

 इस व्यवस्था में सुधार की तब तक कोई उम्मीद ही नहीं की जा सकती जब तक कि इसके लिए जिम्मेवार कर्मचारियों व अधिकारियों पर कोई कार्रवाई ही नहीं होती।

 केवल लीपापोती से व्यवस्था में सुधार की उम्मीद ही कहां रह जाती है।

 स्थानीय संपादकीय : हिमाचल प्रदेश ।

सौजन्य – दैनिक जागरण, 07-12-2016।

