गहराता संकट  ( जनसत्ता  )।

सीरिया में लोकतंत्र की बहाली के नाम पर शुरू हुई लड़ाई से फिलहाल कोई खास उम्मीद पैदा नहीं हो सकी है, लेकिन अब लगता है कि वही एक बड़े युद्ध की भूमिका बना रही है।

 मंगलवार को सीरिया की सीमा के आसपास रूस के एक युद्धक विमान को जिस तरह तुर्की ने मार गिराया और उसे लेकर रूस ने जैसी प्रतिक्रिया जाहिर की है, उससे जाहिर है कि तनाव का सिरा कहां तक पहुंच चुका है।

, इस घटना की गंभीरता का अंदाजा इससे लगाया जा सकता है कि रूस के राष्ट्रपति ब्लादिमीर पुतिन ने कहा कि यह चरमपंथ के खिलाफ चलाए जा रहे रोजमर्रा के संघर्ष से कहीं आगे की बात है; यह चरमपंथियों के साथ मिल कर पीठ में छुरा घोंपने की तरह है और इस घटना का द्विपक्षीय संबंधों पर गंभीर असर होगा।

 सीरिया और उस इलाके में चल रहे संघर्ष में रूस के दखल देने के बाद से अब तक जो घटनाक्रम सामने आए हैं, उसके मद्देनजर इस मामले में रूस की यह दलील सही लगती है कि उसके विमान और पायलट से तुर्की को कोई खतरा नहीं था।

, सवाल है कि अगर अमेरिका या नाटो के दूसरे देशों की तरह तुर्की भी आइएस की चुनौती से लड़ रहा है, तो उसे रूसी विमान को मार गिराने की जरूरत क्यों महसूस हुई।

 ताजा घटना ने पिछले कुछ समय से दबे हुए तनाव को सतह पर ला दिया है।

 अगर आने वाले कुछ दिनों में इसे कम करने की पहलकदमी नहीं हुई तो स्थिति गंभीर हो सकती है।

, दरअसल, एक बड़े संकट से जूझ रहे सीरिया को दो मोर्चों पर निपटना पड़ रहा है।

 एक तरफ आइएस का आतंक है, तो दूसरी ओर अमेरिका समर्थित स्वतंत्रता सैनिकों से उपजी चुनौती।

 यह बेवजह नहीं है कि मजबूत मदद के अभाव में सीरिया कमजोर पड़ता गया है।

 इसी स्थिति का फायदा आइएस को मिला, जिसने आज सीरिया के एक बड़े भू-भाग पर कब्जा कर लिया है।

, गौरतलब है कि कुछ महीने पहले जब रूस ने इस समूचे मामले में सक्रिय रूप से दखल दिया, तभी से अमेरिका और उसके दूसरे सहयोगी देश उस पर यह आरोप लगा रहे थे कि आइएस के बहाने रूस गलत ठिकानों पर हमले कर रहा है।

 लेकिन वे गलत ठिकाने शायद उन्हीं कथित स्वतंत्रता सैनिकों के हैं, जो अमेरिका के समर्थन से सीरिया के सामने आइएस के साथ दोहरी मुश्किल पैदा कर रहे हैं।

, अब जब रूस एक तरह से खुले तौर पर आइएस के खिलाफ सीरिया की मदद के लिए उतर गया है, तो उसमें आइएस सहित अमेरिका समर्थित कथित स्वतंत्रता सैनिकों के लिए मुश्किल खड़ी हो गई है।

 इस बीच अमेरिका और पश्चिमी देशों के रवैए के बाद रूस ने चीन, ईरान और इराक के सहयोग से सीरिया के समर्थन में एक अघोषित मोर्चा बना लिया है तो उधर अमेरिका, यूरोप, तुर्की और खाड़ी देशों की सेनाएं हैं।

 जाहिर है, अगर मकसद आइएस और उसके आतंक को खत्म करना होगा, तो दोनों मोर्चे के बीच कोई विरोधाभास नहीं होना चाहिए।

,  ।

सौजन्य :-जनसत्ता ,26.11.2015।

