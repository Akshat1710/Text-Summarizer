उनकी आशंकाओं में पल रहा है तीसरा विश्व युद्ध (हिन्दुस्तान)।

क्या अब हम तीसरे महायुद्ध के कगार पर हैं।

 यूरोपीय देशों में किए गए एक सर्वे के आधार पर जान तो यही पड़ता है।

 इस नए सर्वे से पता चला है कि लोग भविष्य के प्रति निराशावादी हैं।

 उन्हें डर है कि जंग पूरी दुनिया के दरवाजे पर दस्तक दे रही है।

 सीरिया के खूनी संघर्ष में अलग-अलग देशों का अलग-अलग रहना, इस्लामिक स्टेट द्वारा पश्चिम एशिया में लड़ाई जारी रखने के साथ ही दुनिया भर में आतंकवादी आक्रमण किया जाना, अमेरिका के नव-निर्वाचित राष्ट्रपति डोनाल्ड ट्रंप और रूस के व्लादिमीर पुतिन द्वारा अलग ढंग से आक्रमणकारी रुख अपनाया जाना- इन सब बातों से यूरोप के नौ देशों के लोगों का मानना है कि विश्व शांति की दृष्टि से इसके पहले हम कभी दूर नहीं रहे।

, अमेरिका के लोगों ने तो एक प्रकार से विश्व युद्ध की भविष्यवाणी ही कर दी है, जबकि फ्रांस, ब्रिटेन और जर्मनी के लोग भी बहुत-कुछ इसी दिशा में सोचते हैं।

 अमेरिका में 64 प्रतिशत लोगों का मानना है कि विश्व युद्ध कभी भी छिड़ सकता है, जबकि केवल पांच प्रतिशत लोग अभी भी विश्व शांति के प्रति आशावादी हैं।

 इनकी तुलना में ब्रिटेन में कुछ अधिक यानी 19 प्रतिशत लोग मानते हैं कि देशों के बीच शांति मुमकिन है, जबकि 61 प्रतिशत लोग युद्ध की आशंका से इनकार नहीं करते।

 इसके विपरीत स्केंडिनेवियन देशों में स्वीडन, नार्वे और फिनलैंड के लोगों का विश्वास है कि अभी युद्ध की कोई आशंका नहीं है।

 डेनमार्क के लोग इस मामले में सर्वाधिक आशावादी हैं।

 वहां 45 प्रतिशत के मुकाबले 39 प्रतिशत लोगों ने विश्व शांति की बात कही है।

, सर्वे करने वाली संस्था ‘यू-गव’ में राजनीतिक और सामाजिक रिसर्च के डायरेक्टर एंथोनी वेल्स की राय में विश्व युद्ध का भय अमेरिका और फ्रांस में सबसे अधिक है, पर अलग-अलग कारणों से।

 अमेरिकी लोगों को डोनाल्ड टं्रप की नीतियों की अनिश्चितता से भय है, तो फ्रांस में लोगों के भय का मुख्य कारण आतंकवादी आक्रमण हैं।

 वे नहीं मानते कि यूरोपीय संघ को रूस से ज्यादा खतरा है, पर वे इस बात से आशंकित हैं कि इस वर्ष उनके देश पर कभी भी कोई बड़ा आतंकवादी हमला हो सकता है।

, इसी सर्वे से यह भी पता चलता है कि यूरोप और अमेरिका के लोगों को रूसी आक्रमण का भय है और इनमें भी ब्रिटेन के लोग सबसे अधिक भयभीत हैं।

 हालांकि फिनलैंड और जर्मनी भौगोलिक दृष्टि से पहले के सोवियत संघ से अधिक नजदीक हैं।

 अमेरिका के 59 प्रतिशत लोगों की तुलना में ब्रिटेन के 71 प्रतिशत लोगों को रूस से भय है।

 इंडिपेंडेंट में प्रकाशित इस सर्वे के अनुसार, सर्वे में शामिल देशों में फिनलैंड के अतिरिक्त प्रत्येक देश के लोगों का मानना है कि इस वर्ष उनके देश में आतंकवादी आक्रमण होने की आशंका अधिक प्रबल है।

 आतंकवाद की दृष्टि से फ्रांस के लोग सर्वाधिक भयभीत हैं।

 वहां 81 प्रतिशत लोगों का विश्वास है कि आतंकवादी आक्रमण अवश्यंभावी है।

 सिर्फ 11 प्रतिशत लोगों का मानना है कि ऐसा आक्रमण नहीं होगा।

 ब्रिटेन, जर्मनी व अमेरिका में भी अधिकांश लोगों ने आतंकी हमले की आशंका व्यक्त की है, जबकि फिनलैंड में केवल 26 प्रतिशत ऐसा मानते हैं व छह प्रतिशत को ऐसी कोई आशंका नहीं दिखाई देती।

, अब तक दुनिया भर में अलग-अलग देशों में 2,000 से अधिक परमाणु शस्त्रों के परीक्षण किए जा चुके हैं।

 स्टॉकहोम के इंटरनेशनल पीस रिसर्च इंस्टीट्यूट की एक रिपोर्ट के अनुसार, इस समय विश्व में नौ देशों के पास 15,850 परमाणु शस्त्र हैं, जिनमें से 93 प्रतिशत तो केवल रूस और अमेरिका के ही पास हैं।

 अन्य देशों में भारत के पास 90 से लेकर 110 तक की तुलना में पाकिस्तान के पास 100 से लेकर 120 तक हैं।

 जिन देशों के पास परमाणु शस्त्र हैं, उनसे आशा की जानी चाहिए कि वे बुद्धिमानी का परिचय देते हुए, समर्थ होते हुए भी किसी सूरत में ऐसे हथियारों के इस्तेमाल से दूर ही रहेंगे।

 साथ ही, हमें अब दुनिया के लिए ऐसे भविष्य की आशा करनी चाहिए, जहां परमाणु हथियारों के इस्तेमाल की जरूरत ही न रहे।

 यह लक्ष्य हम अपने जीवन काल में भले ही न प्राप्त कर सकें, लेकिन इस दिशा में निरंतर प्रयास आकस्मिक तबाही की आशंका को रोक सकता है।

(ये लेखक के अपने विचार हैं), – महेंद्र राजा जैन, वरिष्ठ हिंदी लेखक।

सौजन्य- हिन्दुस्तान।

