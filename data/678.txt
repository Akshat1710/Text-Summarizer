कारगर लड़ाई छेड़ने का वक्त (Editorial:दैनिक जागरण)।

पेरिस में हुए सिलसिलेवार आतंकी हमलों ने दुनिया को आतंकवाद के खतरे की भयावहता एक बार फिर दिखा दी है।

 एक ऐसे समय जब लंदन में भारत और ब्रिटेन के प्रधानमंत्री आतंकवाद से मिलकर लड़ने का संकल्प व्यक्त कर रहे थे, लगभग उसी समय पेरिस में इस्लामिक स्टेट के आतंकी खूनी खेल खेलने की तैयारी कर रहे थे।

 इन दहला देने वाले आतंकी हमलों में सवा सौ के करीब लोग मारे गए और दुनिया मुंबई जैसे एक और आतंकी हमले को ङोलकर थर्रा गई।

 यह हमला केवल फ्रांस के लोगों पर नहीं, बल्कि पूरी मानवता के खिलाफ किया गया हमला है।

 फ्रांस में यह चौथा बड़ा आतंकी हमला है।

 इसी वर्ष शार्ली अब्दो पत्रिका के दफ्तर में आतंकी हमला करके कई लोगों को मौत के घाट उतार दिया गया था, लेकिन शुक्रवार का हमला अब तक का सबसे बड़ा और सुनियोजित हमला है।

 मुंबई की तरह ही आतंकवादियों ने सुनियोजित तरीके से किसी एक स्थान के बजाय कई सार्वजनिक जगहों को निशाना बनाया।

 पेरिस में छह जगहों पर गोलीबारी और सीरियल बम विस्फोट किए गए।

 एक रेस्टोरेंट पर हमले के साथ ही बैताक्लां म्युजिक हाल में सैकड़ों की संख्या में लोगों को बंधक बनाया गया।

 अकेले म्युजिक हाल में ही बंधकों को छुड़ाने के लिए आतंकियों के साथ सुरक्षा बलों की मुठभेड़ के दौरान लगभग सौ लोगों की जान गई।

 इतना ही नहीं पेरिस के जिस नेशनल स्टेडियम में फ्रांसीसी राष्ट्रपति फ्रांस्वा ओलांद फ्रांस-जर्मनी के बीच हो रहा फुटबाल मैच देख रहे थे उसके बाहर भी धमाके किए गए।

 गनीमत रही कि आतंकी अंदर नहीं घुस पाए अन्यथा यह हादसा और बड़ा होता।

 स्पष्ट तौर पर इस आतंकी हमले में आइएस का हाथ है, लेकिन वह इसमें अकेला नहीं है।

 आतंकवाद का जिस तरह सभी देशों में फैलाव हो रहा है और स्थानीय लोगों को इसमें शामिल करने के लिए स्लीपर सेल का सहारा लिया जा रहा है, वह इस समस्या के अधिक विस्तृत पहलू को दर्शाता है।

 सभी देशों को समझना होगा कि आतंकवाद के मौजूदा स्वरूप की जड़ें कहीं अधिक गहरी हैं और इसके खिलाफ सिर्फ बंदूक से लड़ाई नहीं लड़ी जा सकती।

 आतंकवाद के खिलाफ तमाम दावों और वादों के बावजूद स्थिति यही है कि कई देश न केवल ऐसे संगठनों को अपना राजनीतिक सहयोग-समर्थन दे रहे हैं, बल्कि उन्हें आर्थिक मदद भी पहुंचा रहे हैं तथा बड़ी मात्र में हथियार उपलब्ध करा रहे हैं।

 पाकिस्तान ऐसे ही देशों में शामिल है, लेकिन दुनिया के देश उनकी तरफ अपनी आंखें फेरे हुए हैं।

 सीरिया में असद के खिलाफ लड़ रहे लड़ाकों को भी मदद पहुंचाई जा रही है, जो आतंकवाद के खिलाफ पश्चिमी देशों के दोहरे मापदंड को दर्शाता है।

, इसी तरह दुनिया के देशों को यह भी समझना होगा कि किसी देश विशेष की हुकूमत को गिराना और अपने हिसाब की सरकार का गठन भी ठीक नहीं।

 यह संबंधित देश की जनता का हक है, न कि बाहरी देशों का।

 इस मामले में इराक और लीबिया हमारे समक्ष उदाहरण हैं।

 अमेरिका और उसके सहयोगी देशों ने इराक और लीबिया की तत्कालीन सरकारों को बेदखल करने के लिए जो युद्ध छेड़ा आज उसी का परिणाम है कि आइएस जैसा आतंकवादी संगठन एक वैश्विक चुनौती के रूप में सामने है।

 ब्रिटेन के पूर्व प्रधानमंत्री टोनी ब्लेयर ने भी इस गलती को स्वीकार किया है।

 जाहिर है कि किसी देश में सरकार को गिराना तो आसान है, लेकिन वहां की अस्थिरता, अशांति को रोक पाना मुश्किल है।

 जब कोई एक देश अशांत-अस्थिर होता है तो उसका प्रभाव आसपास के देशों के साथ ही दुनिया के अन्य देशों पर पड़ना स्वाभाविक है।

 आज यही हो रहा है।

 इराक, लीबिया, सीरिया में निरंतर बिगड़ रहे हालात का अलग-अलग रूपों में प्रभाव अब दिखने लगा है।

, अब समय आ गया है जब बड़े देशों को अच्छे और बुरे आतंकवाद के दोहरे मापदंड को छोड़ना होगा और इसके खिलाफ एकजुट होकर लड़ाई लड़नी होगी।

 आतंकवाद आतंकवाद है, फिर वह चाहे किसी भी रूप में हो।

 आतंकवाद को मानवता के खिलाफ अपराध स्वीकार किया जाना चाहिए और संयुक्त राष्ट्र के नेतृत्व में इसकी परिभाषा तय की जाए।

 जो भी देश आतंकवाद और आतंकवादियों को सहयोग-समर्थन दे रहे हैं, फिर वह चाहे वैचारिक-राजनीतिक हो या आर्थिक, उन्हें अलग-थलग किया जाए और उन पर दबाव डाला जाए।

 आज आतंकवाद को छद्म युद्ध के तौर पर इस्तेमाल किया जा रहा है।

 आतंकवाद के खिलाफ वैश्विक अभियान केवल जवाबी हमलों तक सीमित नहीं होना चाहिए, बल्कि इस पर वैचारिक स्तर पर भी मुहिम छेड़ी जाए।

 निश्चित रूप से आतंकवादियों के साथ कोई वार्ता नहीं की जा सकती और न ही की जानी चाहिए, लेकिन जो स्थानीय समस्याएं हैं उन्हें स्थानीय सरकारों के माध्यम से हल किए जाने पर बल जरूर दिया जाना चाहिए।

, पेरिस के आतंकी हमलों में फ्रांस में रह रहे उत्तरी अफ्रीका क्षेत्र के मुस्लिम युवाओं का हाथ होने की बात कही जा रही है, जो स्थानीय समस्याओं के चलते आइएस के जाल में फंस रहे हैं।

 आइएस इस क्षेत्र में रह रहे मुस्लिमों के बीच इसी वजह से स्लीपर सेल बना पा रहा है और इनके माध्यम से अधिक आसानी से फ्रांस पर एक के बाद एक आतंकी हमलों को अंजाम देने में सफल हो रहा है।

 फ्रांस के खिलाफ आइएस के इस आक्रामक रुख की एक वजह यह भी है कि वह अमेरिका के नेतृत्व वाले गठबंधन में आइएस के खिलाफ जारी जंग में एक प्रमुख सक्रिय सहयोगी है।

 दुनिया के प्रमुख देशों को अब आतंकवाद के खिलाफ एकजुट होना होगा।

 आगामी जी-20 सम्मेलन इसी का एक बड़ा अवसर है।

 इस सम्मेलन में आतंकवाद पर विस्तारपूर्वक बातचीत होनी चाहिए और एक ऐसी सहमति तक पहुंचा जाना चाहिए जो आतंकियों के दुस्साहस का दमन करने की साझा इच्छाशक्ति की सूचक हो।

,  , सौजन्य :- दैनिक जागरण,15.11.2015,कमर आगा(जामिया मिलिया इस्लामिया विवि के सेंटर फार वेस्ट एशियन स्टडीज विभाग में प्रोफेसर)।

