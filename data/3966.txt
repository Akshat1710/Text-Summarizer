संपादकीय : स्‍कूली शिक्षा में सुधार की खातिर (नई दुनिया)।

अगले शिक्षा सत्र से दसवीं में बोर्ड परीक्षा को फिर से अनिवार्य करने के सीबीएसई के ताजा फैसले का देशभर में स्वागत किया जाएगा।

 गुजरे छह साल के अनुभव के बाद देश में इस पर आम सहमति बन चुकी थी कि दसवीं कक्षा में बोर्ड परीक्षा को फिर से अनिवार्य किया जाए।

 केंद्रीय माध्यमिक शिक्षा बोर्ड (सीबीएसई) के तहत आने वाले देश के लगभग 18,000 स्कूलों में दसवीं में बोर्ड परीक्षा को वैकल्पिक करने के कई अवांछित परिणाम सामने आए।

 एक समस्या यह रही कि विभिन्न् राज्यों के प्रादेशिक बोर्डों में ये परीक्षा जारी रही।

 इससे सीबीएसई के तहत आने वाल उन छात्रों को भारी दिक्कत हो रही थी, जो दसवीं के बाद किसी और बोर्ड के तहत आने वाले स्कूल में दाखिला लेना चाहते थे।

 इसीलिए धीरे-धीरे दसवीं में बोर्ड परीक्षा का विकल्प अपनाने वाले छात्रों की संख्या खुद बढ़ने लगी।

 इसके अलावा बोर्ड परीक्षा अनिवार्य ना रहने के कारण पढ़ाई को गंभीरता से लेने की प्रवृत्ति में भी ह्रास देखा गया।

 चूंकि एनडीए सरकार के तहत केंद्रीय मानव संसाधन विकास मंत्रालय का रुझान दसवीं में बोर्ड परीक्षा वापस लाने का रहा है, अत: सहज अनुमान लगाया जा सकता है कि सीबीएसई के मंगलवार को लिए गए निर्णयों को केंद्र की मंजूरी मिल जाएगी।

, इन निर्णयों के बीच हालांकि सबसे ज्यादा ध्यान दसवीं बोर्ड से संबंधित फैसले ने ही खींचा, मगर स्कूलों में त्रिभाषा फॉर्मूले को उसकी सही भावना के अनुरूप लागू करने का उसका इरादा भी कम महत्वपूर्ण नहीं है।

 त्रिभाषा फॉर्मूला आजादी के बाद अपनाया गया था।

 इसके तहत व्यवस्था की गई कि हर स्कूली छात्र अपनी मातृभाषा के अलावा एक अन्य आधुनिक भारतीय भाषा तथा एक विदेशी भाषा सीखेगा।

 अहिंदी भाषी राज्यों ने इस पर अपेक्षाकृत अधिक ईमानदारी से अमल किया।

 मगर हिंदी इलाके में शायद ही कहीं दक्षिण या पश्चिम भारतीय भाषाओं को सिखाने-पढ़ाने की व्यवस्था की गई।

 कई जगहों पर हिंदी और अंग्रेजी के अलावा जर्मन जैसी कोई विदेशी भाषा सिखाई जाने लगी।

 एनडीए सरकार के सत्ता में आने के बाद इस विसंगित की तरफ ध्यान खींचा गया।

 अब सीबीएसई ने अपने तहत आने वाले स्कूलों में त्रिभाषा फॉर्मूले को सही ढंग से लागू करने का इरादा जताया है।

, बहरहाल, बात चाहे पढ़ाई-लिखाई का स्तर सुधारने की हो अथवा त्रिभाषा फॉर्मूला लागू करने की, इन सबकी सफलता योग्य शिक्षकों की मौजूदगी पर निर्भर है।

 शिक्षकों का उचित एवं प्रासंगिक प्रशिक्षण आज भी अपने देश में एक बड़ी चुनौती बना हुआ है।

 दसवीं बोर्ड को खत्म करने का निर्णय छात्रों के निरंतर एवं व्यापक मूल्यांकन की पद्धति को लागू करने के लिए लिया गया था।

 यह प्रयास विफल रहा, तो उसकी भी बड़ी वजह यही रही कि शिक्षकों को इसके लिए तैयार नहीं किया गया।

 उम्मीद है कि सीबीएसई उस अनुभव से सबक लेगी।

 तभी स्कूली शिक्षा को सुधारने का उसका मकसद पूरा हो पाएगा।

, – S  : :..-------903044#.VNCD9GFX., सौजन्य – नई दुनिया।

