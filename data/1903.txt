खुले समाज पर सख्त पहरा (दैनिक ट्रिब्यून)।

क्षमा शर्मा।

आजकल उत्तर प्रदेश में लड़कियों को छेड़ने वाले लड़कों के खिलाफ कार्रवाई करने के लिए पुलिस के एंटी रोमियो दल बनाए गए हैं।

 इन दलों ने बड़ी मुस्तैदी से अपना काम संभाल लिया है।

 पार्क, पबों, रास्तों पर चलते लड़के-लड़कियों को पुलिस पकड़ने लगी है।

 पकड़े जाते नौजवान टीवी पर दिखने लगे हैं और वे पुलिस तो पुलिस, घर-परिवार, मोहल्ले-पड़ोस में खलनायक बनने लगे हैं।

 लड़कियों की दोहरी शामत आ गई है।

 अब सुना जा रहा है कि दिल्ली में भी ऐसे ही एंटी रोमियो दल बनाए जाएंगे।

यह सच है कि अकसर लड़कियों को राह चलते, घर-बाहर छेड़खानी का सामना करना पड़ता है।

 लड़कियां अकसर छेड़खानी का या तो जवाब नहीं दे पातीं या चुप लगा जाती हैं।

 लेकिन एंटी रोमियो दल के अति उत्साही लोग उन लड़के-लड़कियों पर भी नजर रख रहे हैं, जो साथ-साथ दिखते हैं।

 जो मित्र हो सकते हैं।

 यह एक तरह से नये सिरे से लड़कियों को घर में ठेलना है।

 अनेक तरह से बताया जा रहा है कि बाहर की दुनिया लड़कियों के लिए कितनी खौफनाक है।

 इसलिए बेहतर है कि वे देहरी को न लांघें।

मेरठ में तो एक पुलिस वाले ने यह भी कहा कि लड़के-लड़कियां दोस्त हो नहीं सकते।

 अगर वे दोस्त हैं, तो उन्हें अपने माता-पिता से बात करके शादी कर लेनी चाहिए।

 आज के जमाने में दोस्ती का मतलब शादी ही है, यह बात ठीक नहीं है।

 फिर तो फेसबुक पर बनने-बनाए जाने वाले दोस्तों से भी तौबा कर लेनी चाहिए।

 ऐसी कई घटनाएं सामने आई हैं, जहां एंटी रोमियो दल ने भाई-बहन को पकड़ लिया।

 बात तो हुई थी रोमियो को पकड़ने की लेकिन लड़कियों को भी पकड़ा जाने लगा।

 उन लड़कों को भी जो लड़कियों को छेड़ने के लिए नहीं, किसी और का इंतजार करते सड़क पर खड़े थे।

कर्नाटक में जिस तरह राम सेना लड़के-लड़कियों के मिलने को भारतीय संस्कृति के खिलाफ मानकर उन पर हल्ला बोलती रही है, कुछ-कुछ ऐसा ही उत्तर प्रदेश में हो रहा है।

 क्या पता कल दिल्ली और अन्य शहरों में होने लगे।

 लेकिन राम सेना को कोई सरकारी समर्थन नहीं था, जबकि एंटी रोमियो दल पुलिस का है और सरकारी है।

 कुछ साल पहले जब हरियाणा में लड़के-लड़कियों को प्रेम करने के जुर्म में मारा जा रहा था तो सरकार की ओर से ऐसे आश्रय स्थल बनाए गए थे, जहां इस तरह के जोड़ों को सुरक्षा मिल सके।

 इसी तरह की सुरक्षा का इंतजाम गाजियाबाद के कई पार्कों में किया गया था मगर अब स्थिति उलटी हो चली है।

 साथ चलते लड़के-लड़कियां सब की नजर में अपराधी साबित किए जा रहे हैं।

लड़के-लड़कियों को कोई तंग न करे, ब्लैकमेल न करे, पुलिस उनकी सहायता करे और छेड़खानी करने वालों को पकड़े मगर अपनी मर्जी से अगर कोई बात कर रहा है, साथ जा रहा है, तो उन पर सख्त पहरा क्यों बैठाया जाना चाहिए।

 इन सब बातों को देखते हुए सऊदी अरब या ईरान के उन सरकारी दलों की याद आती है जहां महिला के सिर से हिजाब खिसका भर और उसके सिर पर इन सरकारी नुमाइंदों का मोटा डंडा पड़ा।

एक तरफ हमारे यहां लिव इन में रहने वाले जोड़ों को अधिकार देने की बातें उठती रही हैं।

 जाति की जंजीरों को तोड़ने के लिए अंतरजातीय विवाह और प्रेम विवाहों की बातें की जाती रही हैं।

 दिल्ली यूनिवर्सिटी के होस्टल में रहने वाली लड़कियां पिंजरा तोड़ जैसे आंदोलन चला रही हैं।

 वैलेंटाइन डे मनाने का रिवाज छोटे शहरों तक जा पहुंचा है लेकिन दूसरी तरफ लड़के-लड़कियों के मिलने-जुलने पर छेड़खानी का बहाना लेकर अघोषित पाबंदियां लगाई जा रही हैं।

आखिर इस इक्कीसवीं सदी में हम पहली सदी की ओर मुड़-मुड़कर क्यों देखते हैं।

 क्यों उस तरफ दौड़ लगाने को उतावले हैं।

 क्यों हम हर आजादी और अधिकार को संस्कृति के सर्वनाश की तरह देखते हैं।

 लड़कियों का पढ़ना-लिखना, नौकरी करना, अपनी मर्जी से जीवन साथी चुनने आदि को इसी रूप में देखा जाता रहा है।

 अगर इस कारण से लड़कियों को जान से भी मार दिया जाए तो बहुत से लोग इसे तक सही साबित करने पर तुल जाते हैं।

अफसोस यह है कि हमारे यहां घरवाले भी मानते हैं कि अगर एक लड़का और लड़की आपस में बातचीत कर रहे हैं तो जरूर वे कुछ गलत कर रहे हैं।

 समाज रसातल में जा रहा है।

 मोबाइल ने लड़के-लड़कियों को आपस में बातचीत करने की ज्यादा आजादी दे दी है।

 अब उन पर नजर रखना इतना आसान नहीं रहा।

 इसलिए अगर सरकारों की तरफ से उन्हें रोकने की कोशिश की जा रही है तो कुछ गलत नहीं।

पिछले दिनों एक दुकानदार ने बहुत खुश होते हुए कहा कि अच्छा है अब इन लौंडे-लपाड़ों को कुछ अक्ल आ जाएगी।

 नहीं मानेंगे तो पुलिस दो डंडे मारेगी और जेल की हवा खानी पड़ेगी सो अलग से।

, सौजन्य- दैनिक ट्रिब्यून।

