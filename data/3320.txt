सार्थक संवाद (दैनिक जागरण)।

मुख्यमंत्री नीतीश कुमार ने लोक संवाद कार्यक्रम के रूप में राज्य की जनता के साथ सार्थक संवाद की शुरुआत की है।

 लोकतांत्रिक शासन प्रणाली में इससे बेहतर एवं आदर्श स्थिति क्या हो सकती है कि मुख्यमंत्री अपनी सरकार की नीतियां एवं योजनाएं तय करने के लिए जनता के साथ राय-मशविरा करें।

 इस संवाद से जनता की नजर में जहां सरकार की विश्वसनीयता बढ़ेगी, वहीं सरकार को जनता की अपेक्षाओं के बारे में सीधा एवं वास्तविक फीडबैक मिल सकेगा।

 सरकार और जनता के बीच यह संभवत: ऐसा पहला संवाद है जिसमें लोग जन समस्याओं के बजाय सुझाव दे रहे हैं कि सरकार अपनी कार्यप्रणाली को किस तरह अधिकाधिक जनहितकारी बना सकती है।

 जहां तक जनसमस्याओं का सवाल है, कुछ महीने पहले तक मुख्यमंत्री प्रत्येक सोमवार को ‘जनता के दरबार में मुख्यमंत्रीÓ कार्यक्रम आयोजित करते थे।

 प्रदेश में लोक शिकायत निवारण कानून लागू होने के बाद यह बंद कर दिया गया क्योंकि इस कानून के तहत अपनी शिकायत दर्ज करवाकर लोग गारंटीशुदा समाधान प्राप्त कर सकते हैं।

 लोक संवाद कार्यक्रम का परोक्ष लाभ यह है कि मुख्यमंत्री को राज्य के सीमित संख्या में ही सही, लोगों से बातचीत करने का अवसर मिलता है।

 लोकतंत्र की सार्थकता इसी में है कि सत्तारूढ़ दल या गठबंधन अपनी सरकार को ‘जनता की सरकारÓ समझें तथा अपनी नीतियां एवं कार्यक्रम तय करते समय जनता की राय एवं अपेक्षाओं को सर्वोच्च दर्जा दें।

 विडंबना है कि उच्चपदस्थ नेताओं की व्यस्तता व सुरक्षा संबंधी दुश्वारियों के चलते अक्सर उनका जनता के साथ मिलना-जुलना व संवाद कम हो जाता है।

 शुभ संकेत है कि बिहार में मुख्यमंत्री नीतीश कुमार ने लोक संवाद शुरू किया है।

 राज्य को निश्चित रूप से इसका लाभ मिलेगा।

अच्छा होगा कि लोक संवाद का विस्तार मंडल या जिला स्तर पर भी किया जाए ताकि शासन को स्थानीय अपेक्षाओं के बारे में भी फीडबैक मिल सके।

 मंडल या जिला स्तर पर यह जिम्मेदारी प्रभारी मंत्री या किसी उच्चाधिकारी को सौंपी जा सकती है।

 इस प्रक्रिया के जरिए स्थानीय स्तर पर मनरेगा, मिडडे मील, छात्रवृत्ति और अन्य सरकारी योजनाओं के बारे में प्रभावी फीडबैक प्राप्त किया जा सकता है।

 यदि ऐसा किया जा सके तो यह पूरी शासन प्रणाली में नए रक्तसंचार जैसी पारदर्शी व्यवस्था होगी।

 फिलहाल मंडल व जिला स्तरीय अधिकारियों से मुलाकात या थाना-तहसील दिवस जैसे कार्यक्रमों में लोग जन समस्याएं लेकर आते हैं।

 लोक संवाद कार्यक्रम में लोगों के सुझाव लिए जाने चाहिए।

 मुख्यमंत्री अपनी निश्चय यात्राओं के तहत भी जनता से मिल रहे हैं।

 अन्य जनप्रतिनिधियों, खासकर सांसदों और विधायकों को इससे प्रेरणा लेनी चाहिए, जिनके मतदाता उनके दर्शन करने को तरस जाते हैं।

 मुख्यमंत्री प्रत्येक महीने तीन सोमवार को लोक संवाद करेंगे।

 प्रत्येक आयोजन में वह 50 व्यक्तियों के सुझाव सुनेंगे।

 इस हिसाब से हर महीने 150 लोगों के साथ उनका सीधा संवाद होगा।

 अपने पहले संवाद में ही मुख्यमंत्री जन-सुझावों को लेकर जिस तरह संजीदा दिखे, उससे इस कार्यक्रम की लोकप्रियता बढऩा तय है।

 यदि तार्किक सुझावों को सरकार की नीतियों एवं कार्यप्रणाली का हिस्सा बनाया जाता है तो यह देश की सभी सरकारों के लिए नजीर होगी।

 स्थानीय संपादकीय : बिहार , सौजन्य – दैनिक जागरण, 06-12-2016।

