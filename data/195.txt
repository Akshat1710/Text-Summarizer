संपादकीय : बजट को हरी झंडी मिलने के बाद (नईदुनिया)।

केंद्र की एनडीए सरकार को जरूर इससे राहत मिली होगी कि एक फरवरी को आम बजट पेश करने की उसकी योजना में अब कोई बाधा नहीं है।

 पांच राज्यों में विधानसभा चुनाव के कारण केंद्रीय बजट को रुकवाने की कोशिश का वैसे भी कोई वैधानिक आधार नहीं था।

 इसीलिए जब सुप्रीम कोर्ट की खंडपीठ ने पूछा कि अगले एक फरवरी को बजट पेश होने से किस संवैधानिक प्रावधान का उल्लंघन होगा, तो याचिकाकर्ता के पास कहने के लिए कुछ नहीं था।

 लिहाजा याचिका खारिज कर दी गई।

 पीठ ने इस सिलसिले में संवैधानिक स्थिति को भी स्पष्ट किया।

 ध्यान दिलाया कि भारतीय संविधान में केंद्र, राज्य व समवर्ती सूची में विषय बंटे हुए हैं।

 उसके मुताबिक केंद्रीय बजट के पेश होने का राज्यों के विधानसभा चुनाव से कोई प्रत्यक्ष संबंध नहीं है।

, कोर्ट का यह फैसला आने के कुछ घंटों बाद निर्वाचन आयोग ने भी अपना निर्णय दिया।

 विपक्षी दल यह कहते हुए आयोग के पास गए थे कि केंद्रीय बजट की घोषणाओं से पांच राज्यों के विधानसभा चुनाव में गैरभाजपा दलों के लिए असमान स्थिति पैदा होगी।

 अत: आयोग सरकार को बजट 8 मार्च (जिस दिन आखिरी चरण का मतदान होगा) के बाद पेश करने का आदेश दे।

 मगर ऐसा करना विधायिका के विशेषाधिकार क्षेत्र में दखल देना होता।

 इसे समझते हुए आयोग ने बजट पर रोक नहीं लगाई।

 हां, यह निर्देश जरूर दिया कि बजट में चुनाव वाले राज्यों से संबंधित कोई घोषणा ना की जाए।

 मगर निर्वाचन आयोग के ऐसे निर्देश अमूमन परामर्श जैसे होते हैं।

, दरअसल, आदर्श चुनाव आचार संहिता भी राजनीतिक दलों की सहमति से तैयार हुई नियमावली है, जिसका कोई कानूनी आधार नहीं है।

 ऐसे में बजट संबंधी निर्देश पर अमल करना केंद्र की भलमनसाहत पर है।

 परंतु उचित यही है कि केंद्र ऐसी भलमनसाहत दिखाए।

 लोकतंत्र में मर्यादाएं अहम होती हैं।

 सरकारों और सियासी दलों से यह अपेक्षित होता है कि वे यथासंभव ईमानदारी एवं स्वच्छ आचरण का परिचय दें।

 इसलिए बेहतर होगा कि इस बार केंद्रीय बजट में सस्ती जनप्रियता पाने के मकसद से घोषणाएं ना हों।

 चुनाव घोषणापत्रों में मुफ्त उपहार के वादों को लेकर गुजरे वर्षों में काफी चर्चा हुई है।

 सुप्रीम कोर्ट ने निर्वाचन आयोग को इसकी निगरानी करने को भी कहा था।

 ऐसे में बजट को चुनावी नजरिए से लोकलुभावन बनाने की कोशिश वाजिब नहीं हो सकती।

 इसलिए ठीक यही होगा कि वित्त मंत्री बजट पेश करते समय संयम बरतें।

 बजट को सियासी पैगाम देने का मौका ना बनाएं।

 बल्कि उसे एक ठोस आर्थिक वक्तव्य के रूप में रखें।

 ऐसा करके केंद्र निर्वाचन आयोग की भावना का सम्मान करेगा।

 इससे एनडीए सरकार एक स्वस्थ मिसाल एवं परंपरा कायम करेगी।

 ऐसी परंपराएं न्यायिक हस्तक्षेप अथवा निर्वाचन आयोग जैसी संस्थाओं के चाबुक से नहीं, बल्कि नेताओं एवं सियासी दलों से उच्च नैतिक व्यवहार से कायम होती हैं।

, सौजन्य- नईदुनिया।

