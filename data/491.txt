खौफनाक हादसा (दैनिक जागरण)।

पानीपत में कंबल फैक्टरी में आग ने सात निरीह मजदूरों की जान ले ली।

 शॉर्ट-सर्किट से लगी आग ने इस कदर तबाही मचाई कि मजदूरों को बच निकलने का मौका तक नहीं मिला।

 गेट पर आग के कारण किसी को बाहर भागने का मौका ही नहीं मिला।

 पानीपत के कपड़ा उद्योग में यह पहला हादसा नहीं है।

 अधिकतर छोटी इकाइयों में ऐसे हादसे होते रहते हैं और सुरक्षा के पर्याप्त प्रबंधों के अभाव में कई बार जनहानि भी होती है।

 प्रशासन ने समय पर कार्रवाई न की होती तो मरने वालों की संख्या और भी ज्यादा हो सकती थी।

 चहारदीवारी को तोड़कर मजदूरों को बाहर निकाला गया।

 अभी भी कई मजदूरों की हालत गंभीर बनी हुई है।

पानीपत औद्योगिक नगरी है और बड़ी संख्या में दूसरे राज्यों से आए श्रमिक यहां काम करते हैं।

 टेक्सटाइल उद्योग पानीपत की अर्थव्यवस्था की रीढ़ है।

 अभी तक आवासीय क्षेत्रों में लघु इकाइयां चल रही थी और पर्यावरण के लिए गंभीर संकट पैदा कर रही थी।

 बमुश्किल उन्हें औद्योगिक क्षेत्र में स्थानांतरित किया गया है।

 उसके बाद हालांकि ऐसे हादसों में कुछ कमी आई है पर सुरक्षा प्रबंधों की अनदेखी बड़े सवाल पैदा कर रही है।

1अब प्रशासन व सरकार इस पर सक्रिय हो गए हैं।

 मजिस्ट्रेट जांच के आदेश दिए गए हैं।

 सुरक्षा मानकों पर सवाल उठेंगे।

चिंताजनक बात यह है कि यह तमाम प्रशासनिक अमला पहले क्यों सक्रिय नहीं हुआ।

 क्या उन्होंने पूर्व में अग्निशमन और अन्य प्रबंधों की जांच नहीं की।

 अगर की थी तो पहले यह खामियां क्यों दिखाई नहीं दी।

 अब वह सवाल उठाए जा रहे हैं, जो बहुत पहले उठाए जाने चाहिए थे ताकि ऐसे कई श्रमिकों की जान बचाई जा सके।

 अगर हादसा होता भी तो उसे तुरंत काबू पा लिया जाता।

 सवाल जिम्मेवार अधिकारियों से भी पूछे जाने चाहिए।

 इस हादसे के लिए जितना जिम्मेवार मिल प्रबंधन है, उतने उन विभागों के अधिकारी भी हैं, जिन्होंने समय पर कदम नहीं उठाए।

 यह समय है इस हादसे से सबक लेकर सुरक्षित भविष्य की राह तलाशने का।

 इसकी तैयारी अभी से शुरू कर ली जानी चाहिए।

 लघु उद्यमियों को पहले विश्वास में लेना होगा कि वह इस बदलाव के लिए तैयार हों।

 उन्हें समझाया जा सकता है कि किस तरह छोटे-छोटे बदलाव कर वह अपनी व अपने मजदूरों की जान सुरक्षित कर सकते थे और जनहानि से बचा जा सकता था।

 चूंकि जीवन सुरक्षित रहेगा तभी कामगार अतिरिक्त ऊर्जा के साथ बेहतर परिणाम देंगे।

 तभी सही मायने में विकास की क्रांति आएगी।

(स्थानीय संपादकीय, हरियाणा), सौजन्य – दैनिक जागरण, 26-11-2016।

