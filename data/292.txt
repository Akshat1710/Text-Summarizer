संकट नहीं समाधान है नोटबंदी (दैनिक जागरण)।

पूर्व प्रधानमंत्री डॉ.मनमोहन सिंह ने बड़े नोटों के विमुद्रीकरण के फैसले की कड़ी आलोचना करते हुए उसे अभूतपूर्व विफलता करार दिया है।

 इस आशय का एक लेख लिखते समय वह अर्थशास्त्री की तरह कम, पूर्व प्रधानमंत्री की तरह अधिक दिखे हैं।

 कोरी बयानबाजी नहीं, बल्कि तथ्यों के आधार पर यह निर्णय होना चाहिए कि विमुद्रीकरण आफत है या उपचार।

 यह अर्थव्यवस्था का अभूतपूर्व कुप्रबंधन है जैसा कि डॉ. सिंह आरोप लगा रहे हैं या यह सत्तर सालों की जमा हुई गंदगी का इलाज है जैसा कि नरेंद्र मोदी दावा कर रहे हैं।

 इसका उत्तर जानने के लिए 1999 से 2004 तक के राजग और 2004 से 2014 तक के संप्रग शासनकाल की अर्थव्यवस्था पर निगाह डालनी होगी।

 1999 से 2004 तक के राजग शासनकाल के दौरान सालाना 5.5 प्रतिशत के हिसाब से वास्तविक जीडीपी की विकास दर 27.8 प्रतिशत थी।

 सालाना धन आपूर्ति जो मुद्रास्फीति का वाहक है, 15.3 प्रतिशत रही।

 कीमतें सालाना 4.6 प्रतिशत के हिसाब से 23 प्रतिशत बढ़ीं।

 इन पांच वर्षो में संपत्ति की कीमतें मामूली दर से बढ़ीं।

 स्टॉक 32 प्रतिशत की दर से बढ़ा।

 सोने की कीमतें 38 प्रतिशत की दर से बढ़ीं।

 चेन्नई को उदाहरण के रूप में लें तो वहां जमीन की कीमतें 32 प्रतिशत की दर से बढ़ीं।

 करीब 600 लाख नई नौकरियां पैदा हुईं।

 2002 से 2004 के दौरान व्यापार संतुलन में भारत को 20 अरब डॉलर का सरप्लस भी हासिल हुआ।

 अब अर्थशास्त्री प्रधानमंत्री मनमोहन सिंह की अगुआई वाले संप्रग के शासनकाल पर आते हैं।

 घपलों-घोटालों में घिरने से पहले, 2004 से लेकर 2010 तक संप्रग शासनकाल में सालाना 8.4 प्रतिशत के हिसाब से जीडीपी की वृद्धि दर 50.8 प्रतिशत थी, जो राजग के शासनकाल की तुलना में डेढ़ गुना अधिक थी।

 इसे लेकर दुनिया ने डॉ. सिंह की भरपूर सराहना की।

 संप्रग उच्च विकास दर को देखकर मुग्ध था, लेकिन आखिर संप्रग के उच्च विकास दर ने नौकरियां कितनी पैदा कीं।

 एनएसएसओ के आंकड़े के अनुसार तब देश में सिर्फ 27 लाख नई नौकरियां पैदा हो पाई थीं, जबकि राजग के पांच साल के कार्यकाल में 600 लाख नई नौकरियां पैदा हुई थीं।

 संप्रग ने राजग से डेढ़ गुना अधिक विकास दर हासिल की, पर नई नौकरियां पैदा होने की दर सिर्फ पांच प्रतिशत रही।

 अब डॉ. सिंह विलाप कर रहे हैं कि मोदी सरकार का विमुद्रीकरण का फैसला नौकरियों को खत्म करेगा।

 राजग के समय 4.6 प्रतिशत की तुलना में संप्रग के 2004 से 2010 तक के कालखंड में कीमतें 6.4 प्रतिशत की दर से बढ़ीं।

 व्यापार घाटा 100 अरब डॉलर रहा, जबकि राजग के समय यह 20 अरब डॉलर सरप्लस था।

 क्या इसके लिए पेट्रोलियम पदार्थो की ऊंची कीमतें जिम्मेदार थीं।

 नहीं, बल्कि सीमा शुल्क की शून्य दर ने पूंजीगत वस्तुओं के आयात को प्रेरित किया।

 संप्रग के वक्त उच्च विकास दर रोजगारविहीन क्यों थी।

 दरअसल संपत्ति की ऊंची कीमतें, मुद्रास्फीति और उत्पादन में कमी ने उच्च विकास दर के प्रभाव को धूमिल किया था।

 संप्रग के पहले छह साल के कार्यकाल में स्टॉक और सोने की कीमतों में तीन गुनी बढ़ोतरी दर्ज की गई।

 संपत्ति की कीमतें हर दो साल में दोगुनी हो गईं।

 गुड़गांव, जो 1999 में संपत्ति के नक्शे पर नहीं था, में जमीन की कीमतें दस से बीस गुनी बढ़ गईं।

 छह सालों में संपत्ति में मुद्रास्फीति की दर वार्षिक जीडीपी की विकास दर की तीन गुना अधिक थी।

 जमीन-जायदाद की कीमतों में मुद्रास्फीति परिणाम नहीं थी, बल्कि संप्रग की उच्च विकास दर का कारण थी।

 अर्थशास्त्रियों का कहना है कि पैसा, विकास, कीमतें और रोजगार आपस में जुड़े हुए होते हैं।

 अब राजग और संप्रग के शासन में इस नियम को लागू कीजिए।

 2004 से 2010 के बीच औसत धनापूर्ति में वार्षिक 18 प्रतिशत की वृद्धि हुई, जबकि राजग के समय यह 15.3 प्रतिशत थी, लेकिन संपत्ति की कीमतें इससे कई गुना बढ़ीं।

 राजग के समय धनापूर्ति में सामान्य वृद्धि संपत्ति की कीमतों में विशाल बढ़ोतरी को बयान नहीं करती है।

 असली बात बिना निगरानी वाले पांच सौ और हजार रुपये के नोटों की भारी-भरकम संख्या में छिपी हुई है।

 1999 में लोगों के पास मौजूद पैसा जीडीपी का महज 9.4 प्रतिशत था।

 2007-08 तक बैंक और डिजिटल पेमेंट में बढ़ोतरी के बावजूद यह आंकड़ा 13 प्रतिशत तक पहुंच गया।

 इसके बाद यह 12 प्रतिशत के आसपास बना रहा।

 इससे भी महत्वपूर्ण बात यह है कि लोगों के पास मौजूद बड़े नोटों का जो प्रतिशत 2004 में 34 था वह 2010 में 79 प्रतिशत तक पहुंच गया।

 आठ नवंबर 2016 को यह आंकड़ा 87 प्रतिशत था।

रिजर्व बैंक ने गौर किया है कि 1000 के नोटों का दो तिहाई और पांच सौ के नोटों का एक तिहाई (जो मिलकर छह लाख करोड़ रुपये है) जारी होने के बाद से कभी बैंकों में नहीं पहुंचा।

 बैंकों से बाहर मौजूद यह बड़ी राशि काले धन के रूप में सोने और संपत्तियों में इधर से उधर होती रही।

 इसका एक हिस्सा पार्टिसिपेटरी नोट के जरिये भी इधर-उधर होता रहा।

 भारत के बाहर अक्सर यह कारोबार हवाला के रूप में होता है।

 इसका कुछ भाग शेयरों में विदेशी निवेश के रूप में आया।

 गौर करने लायक है कि 2004 में पार्टिसिपेटरी नोट की राशि 68 हजार करोड़ रुपये थी, जो 2007 तक बढ़कर 3.81 लाख करोड़ रुपये हो गई।

 संपत्तियों की कीमतों में वृद्धि से उपजे रोजगाररहित विकास के अभिशाप से छुटकारा तब तक असंभव था जब तक बिना निगरानी वाले ऊंची कीमत के नोट चलन में बने रहते।

 इससे फर्जी विकास को मदद मिलती है।

 मनमोहन सिंह को कई बार जागने के मौके मिले।

 उन्हें तभी जाग जाना चाहिए था जब 2004 के बाद से हर साल ऊंची कीमत वाले नोटों का हिस्सा बढ़ता जा रहा था।

 वह बिना किसी रोकटोक के तेजी से फैल रही कैश इकोनामी को थाम सकते थे, अगर उन्होंने ऊंची कीमत वाले नोटों के स्थान पर कम मूल्य वाले नोटों के चलन को बढ़ावा दिया होता।

 तब उन्हें नोटबंदी जैसे कदम को भी नहीं उठाना पड़ता जिससे न तो जनता को परेशानी उठानी पड़ती और न ही अर्थव्यवस्था को अल्पकालिक नुकसान उठाना पड़ता।

 हां, इससे उन्हें उस कथित विकास से जरूर वंचित होना पड़ता जिसे संप्रग शासन की सफलता की कहानी के रूप में प्रस्तुत किया जाता है।

 अर्थव्यवस्था में हो रही इस धोखाधड़ी को उजागर करने और रोजगार उत्पादक विकास को फिर से जिंदा करने के लिए बिना निगरानी के चल रहे ऊंची कीमत वाले नोटों को बलपूर्वक बैंकिंग के दायरे में लाने की जरूरत थी, लेकिन अपनी निष्क्रियता से मनमोहन सिंह ने अर्थव्यवस्था को बहुत बड़े भंवर में फंसा दिया।

 मोदी सरकार के पास दो विकल्प थे।

 एक, मौजूदा स्थिति को जारी रखते हुए उसी राह पर आगे बढ़ते रहना या दूसरा, असली विकास और नौकरियों को वापस लाने के लिए विकास में अस्थायी गिरावट का रास्ता चुनना।

 मोदी सरकार ने दूसरी राह चुनी है।

 (लेखक एस गुरुमूर्ति, जाने-माने अर्थशास्त्री एवं विचारक हैं)।

सौजन्य- दैनिक जागरण, 15-12-2016।

