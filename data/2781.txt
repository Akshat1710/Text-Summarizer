कर्ज के कठघरे में कांग्रेस (दैनिक जागरण )।

बौद्ध धर्म की एक जापानी शाखा है जेन, जो अपनी सारगर्भित उलटबांसी भरी लघु बोध कथाओं के लिए विख्यात है।

 एक जेन कथा में शिष्य गुरु से पूछता है, ‘भंते दुनिया की सबसे अनमोल वस्तु क्या है।

’ उत्तर मिलता है, एक मरी हुई बिल्ली।

 ‘वह कैसे भंते’ चकराया शिष्य पूछता है।

 ‘इसलिए कि एक मरी हुई बिल्ली का मोल कोई नहीं लगा सकता।

’ 2015 के जाते-जाते बरसों से भारी कर्ज तले नि:स्पंद पड़े कांग्रेस के प्रकाशन संस्थान एसोसिएटेड जर्नल्स लि. (एजेएल) की मृत बिल्ली के मसले पर कई संगीन आरोपों तले पार्टी के वरिष्ठ सदस्यों को अदालत में तलब किया गया।

 भाजपा के एक सम्मानित वरिष्ठ सदस्य तथा जाने-माने विधिवेत्ता डॉ. सुब्रमण्यम स्वामी का आरोप है कि कांग्रेस पार्टी द्वारा पहले तो इस संस्था को सालों तक ब्याजमुक्त ऋण दिया गया, फिर 90 करोड़ की देनदारी बनने पर एक अन्य गैरमुनाफा कंपनी यंग इंडियन बनाई और आनन-फानन पार्टी द्वारा दिए कर्जे की राशि को शेयरों में तब्दील कर दिया गया।

 उसके बाद एक खास मीटिंग बुलवा कर 78 फीसद शेयर पार्टी के कुछ वरिष्ठ पदाधिकारियों को हस्तांतरित किए गए।

, स्वामी का आरोप है कि यह काम दिल्ली, लखनऊ, पंचकुला तथा मुंबई में मौजूद एजेएल की आज की तारीख में हजारों करोड़ के मोल वाली जमीनी संपत्ति को हासिल करने की नीयत से किया गया।

 अगर कर्जा ही चुकाना था तो पार्टी ने कुछेक कीमती संपत्तियों को बेचकर वह कर्ज क्यों नहीं चुका दिया।

 इस पब्लिक लिमिटेड नई कंपनी के शेयरों के सहारे पार्टी नाहक व्यावसायिक गतिविधियों में क्यों लिप्त हुई।

 अखबार बंद होने के बाद कतिपय एजेएल की बिल्डिंगों को मोटे किराये पर निजी क्षेत्र को क्यों दे दिया गया।

 उसका किराया किसे मिल रहा है।

 दलों के पास जो पैसा होता है वह जनता देती है।

 उस पैसे का साफ -सुथरा हिसाब मिलना ही चाहिए।

 1 इस बाबत दो राय नहीं हो सकती, पर आजादी से दस साल पहले नेहरू द्वारा स्थापित एजेएल कंपनी का इतिहास, भूगोल और आर्थिक पृष्ठभूमि सब खासे जटिल हैं।

 इस बाबत आखिरी फैसला तो कोर्ट ही देगा।

 अलबत्ता सुधी पाठकों की जानकारी में कुछ इजाफा करने को प्रकरण के चंद अल्पज्ञात तकनीकी तथ्य इस तरह हैं।

, 1937 में बनी इस कंपनी के प्रकाशन भले ही बहुत प्रतिष्ठित रहे हों, पर वित्तीय कुप्रबंधन की वजह से इसकी माली हालत शुरू से ही काफी खस्ता रही है।

 फिर भी अखबार निकलते रहें, इसीलिए संस्थान को पार्टी बरसों तक लगातार ब्याजमुक्त कर्ज देती रही, पर 2008 तक तमाम तरह के जरूरी बिल और टैक्स भरने तथा कर्मचारियों की तनख्वाह का अंतिम भुगतान करने के बाद एजेएल पर कांग्रेस पार्टी का कुल 90 करोड़ रुपये का कर्ज चढ़ गया था और पार्टी और अधिक पैसा देने की स्थिति में न थी।

 न ही कोई बैंक डूब चुके संस्थान को कर्जा देने को राजी था।

 तब पार्टी ने कारपोरेट वकीलों से सलाह विमर्श के बाद 2011 में एक विशिष्ट जनरल बॉडी मीटिंग बुलाई।

 इसमें सभी मौजूद और वोट देने को अधिकृत शेयर धारकों की समवेत स्वीकृति के साथ 90 करोड़ का कर्ज माफ किया गया और कंपनी कानून की एक खास धारा सेक्शन 25ए के तहत यंग इंडियन का गठन हुआ।

 इस धारा के तहत बनी हर कंपनी एक गैर मुनाफा कंपनी होती है।

 इसलिए इसके निदेशकों तथा शेयरधारकों को न तो एजेएल की परिसंपत्तियों की खरीद-फरोख्त का मालिकाना हक प्राप्त है और न ही वे उसकी चल या अचल परिसंपत्तियों से होने वाली किसी भी आमदनी को वे छू सकते हैं।

 मौजूदा शेयरधारक कुल मिलाकर एजेएल के ट्रस्टी की ही हैसियत रखते हैं।

 1 एजेएल की परिसंपत्तियां किराये या अन्य तरह से जो कुछ भी कमाती हैं वह राशि अनिवार्यत: उसी के खाते में जमा हो रही है ताकि आगे जाकर कांग्रेस पार्टी बंद अखबारों को दोबारा चालू करने की सोच सके।

 इसके बाद से पार्टी सूत्रों के अनुसार साल 2011-12 में एजेएल के खाते में किराये द्वारा बरसों बाद कुछ मुनाफा जमा होना शुरू भी हो गया है।

, ब्याजमुक्त ऋण देकर येन-केन मृत कंपनी को टिकाए रखने का द्रविड़ प्राणायाम इसलिए भी किया गया था कि एजेएल का पटाक्षेप होने से पार्टी पं. नेहरू द्वारा स्थापित एक बहुमुखी और ऐतिहासिक धरोहर खो देती जिसने आजादी आंदोलन में महती भूमिका अदा की थी।

 उसके तो मूल उद्देश्यों में यह दर्ज है कि उसकी हर नीति यथासंभव इंडियन नेशनल कांग्रेस की मान्य नीतियों और उसूलों के ही अनुरूप रहेगी।

 इसी कारण पार्टी के वरिष्ठ लोगों को यंग इंडियन का ट्रस्टी बनाना तय हुआ।

 क्या राजनीतिक दल अपने फंड से अपने ही किसी मुसीबतजदा संस्थान को इस तरह आंतरिक ऋण या ऋण माफी दे सकते हैं।

 2012 में चुनाव आयोग ने स्वीकार किया था कि वे ऐसा कर सकते हैं।

 1अन्य आक्षेप यह है कि यंग इंडियन का गठन धोखाधड़ी या गबन की राह खोल सकता है, पर पार्टी के सूत्रों के अनुसार अब तक एजेएल की किसी भी परिसंपत्ति को यंग इंडियन के शेयरधारकों को हस्तांतरित न तो किया गया है, न ही यह कर पाना संभव है।

 रही बात पुराने शेयरधारकों से कर्ज माफी और उस राशि को शेयर बनाने की बाबत विमर्श नहीं किए जाने की और 2011 की बैठक में एजेएल के सभी शेयरधारक मौजूद न होने की सो एक तो 1937 से अब तक कई मूल शेयरधारक दिवंगत हो चुके हैं जिनमें से अधिकतर के शेयर उनके वारिसों द्वारा अब तक अपने नाम ट्रांसफर नहीं कराए गए और न ही उनसे मूल पते बदलने के बाबत औपचारिक सूचना मिली है।

 2011 की उस बैठक में नियमानुसार सभी दर्ज शेयरधारकों को उनके मूल पतों पर सूचना दी गई थी और बैठक में मौजूद सभी ने सर्वानुमति से यह फैसला पारित किया था।

 यदि सचमुच कोई नाखुश शेयरधारक होते तो उनकी औपचारिक आपत्ति अब तक सामने क्यों नहीं आई।

 सो चलिए हम आप इंतजार करें मान्य अदालत के फैसले का, जो आया ही चाहता है।

 हाथ कंगन को आरसी क्या।

,  ।

सौजन्य :- दैनिक जागरण ,4.01.2016,मृणाल पाण्डे।

