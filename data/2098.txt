रैगिंग का रोग (नवभारत टाइम्स)।

केरल के मलप्पुरम जिला स्थित एक मेडिकल कॉलेज में हुई घटना के चलते रैगिंग एक बार फिर सुर्खियों में है।

 खबरों के मुताबिक, यहां फ्रेश बैच के स्टूडेंट्स को रैगिंग के तहत टॉइलट साफ करने और गंदा पानी पीने को मजबूर किया गया।

 करीब 40 छात्रों की शिकायत के बाद कॉलेज प्रशासन सक्रिय हुआ और 21 स्टूडेंट्स को सस्पेंड कर दिया गया।

, हालांकि, कॉलेज की आंतरिक कमिटी अभी इस मामले की जांच कर रही है।

 यहां बकायदा ऐंटी रैंगिंग कमिटी बनी हुई है, जिसके सदस्यों में पुलिस और मीडिया के नुमाइंदे भी होते हैं।

 कहा गया है कि कॉलेज की आंतरिक कमिटी की रिपोर्ट आ जाने के बाद अगर जरूरी हुआ तो ऐंटी रैगिंग कमिटी, पुलिस कार्रवाई की सिफारिश करेगी।

, कॉलेज प्रशासन ने भरोसा दिलाया है कि उसने इस मामले को गंभीरता से लिया है, लेकिन जिन हालात में ये घटनाएं हुई हैं उसे देखते हुए प्रशासन के रवैये पर भी सवाल उठता है।

 गौरतलब है कि रैगिंग को रोकने की कोशिशों के तहत बरती जाने वाली सतर्कताओं को लेकर राघवन कमिटी की सिफारिशें बहुत साफ हैं।

, सुप्रीम कोर्ट की गाइडलाइंस भी कहती हैं कि जहां फ्रेश बैच के स्टूडेंट्स के रहने की व्यवस्था हो वहां इन बच्चों की देखभाल के लिए एक वॉर्डन जरूर होना चाहिए।

 इतना ही नहीं, सीनियर स्टूडेंट्स और बाहरी व्यक्तियों को रात में निर्धारित समय के बाद वहां प्रवेश न देने की हिदायत भी है।

 देखा जाना चाहिए कि मलप्पुरम कॉलेज में जरूरी एहतियात बरतने में प्रशासन ने कोई लापरवाही की थी या नहीं।

सरकार, संस्थान और मीडिया की लगातार कोशिशों का ही नतीजा है कि अब रैगिंग का ट्रेंड उतार पर है।

 बावजूद इसके, जब-तब ऐसी खबरें हमें सिहराती रहती हैं।

 दो ही दिन पहले कोट्टायम के गवर्नमेंट पॉलिटेक्निक कॉलेज के फर्स्ट इयर स्टूडेंट्स की रैगिंग किए जाने की खबरें आई थीं, जिसमें एक छात्र की किडनी खराब हो गई।

, दो हफ्ते पहले रांची के बिरसा कृषि विश्वविद्यालय से एक छात्र की पिटाई करने, उसे नंगा करने और उसका सिर मुंडवाने की खबर आई थी।

 ऐसा लगता है कि दिल्ली, मुंबई जैसे बड़े शहरों के नामी-गिरामी कॉलेजों-संस्थानों से तो यह बुराई हट गई है, पर दूर-दराज के इलाकों के कॉलेजों में अब भी कायम है।

 अपनी कोशिशें तेज कर हमें उन संस्थानों को भी रैगिंग मुक्त करना होगा।

, सौजन्य — नवभारत टाइम्स।

