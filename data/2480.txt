दिमाग और कंप्यूटर (हिन्दुस्तान)।

कहावत है कि अगर युद्धभूमि में आप किसी दुश्मन को हरा नहीं पा रहे, तो बेहतर यही होगा कि आप उसके साथ गठबंधन कर लें।

 कंप्यूटर को लेकर इन दिनों यही रणनीति अपनाई जा रही है।

 वैसे तो कंप्यूटर मानव मस्तिष्क की ही उपज है, लेकिन जब से यह अस्तित्व में आया है, मानव मस्तिष्क से स्पद्र्धा करता रहा है।

 हर कुछ साल बाद जब कंप्यूटर प्रोसेसर की नई पीढ़ी बाजार में आती है, लगता है कि बस कुछ दिन और फिर कंप्यूटर इंसान के दिमाग को भी मात दे देगा।

 इन दिनों जिस कंप्यूटर जनित कृत्रिम बुद्धि यानी आर्टिफिशियल इंटेलीजेंस की बात चल रही है, उसकी कहानी भी कुछ ऐसी ही है।

 तकनीक के हर मोड़ पर लगता है कि इस बार यह कृत्रिम बुद्धि इंसानी अकल को मात दे देगी।

 फिर ऐसा कुछ हो जाता है या ऐसा कुछ बचा रह जाता है कि इंसानी अकल आगे खड़ी दिखाई देती है।

 और अब कुछ वैज्ञानिक सोचने लग गए हैं कि यह बेकार की लड़ाई है, जो जरूरी भी नहीं है और जिससे किसी को कुछ मिलना भी नहीं है।

, इसकी बजाय कंप्यूटर की प्रोसेसिंग पावर और इंसान की अकल अगर एक-दूसरे का सहयोग करें, तो ज्यादा बेहतर नतीजे हासिल किए जा सकते हैं।

 वैसे कंप्यूटर बना भी तो इसीलिए था।

 प्रयोगशालाओं में वैज्ञानिक तो इस पर प्रयोग कर ही रहे हैं, पश्चिम की कुछ निजी कंपनियों ने इसे अंजाम देने का बीड़ा भी उठाया है।

 कैलिफोर्निया की न्यूरालिंक नाम की एक कंपनी ने इस काम को पूरी गंभीरता से शुरू किया है।

 सबसे बड़ी बात है कि न्यूरालिंक कोई छोटा-मोटा स्टार्टअप नहीं है, बल्कि टेस्ला नाम की उस कंपनी के संस्थापक एलॉन मस्क हैं, जिन्हें पर्यावरण के हिसाब से कई बहुत उपयोगी उत्पाद बाजार में उतारने का श्रेय जाता है।

 खासकर बिजली से चलने वाली पहली सफल कमर्शियल स्पोर्ट्स कार और सस्ते सोलर पैनल बाजार में लाने का श्रेय।

, न्यूरालिंक ठीक-ठीक क्या करने जा रही है, यह अभी पूरी तरह स्पष्ट नहीं है, लेकिन उसके व्यापारिक सहयोगियों की बातचीत से जो चीज सामने आई है, वह बहुत दिलचस्प है।

 इससे अनुमान लगाया गया है कि वह बड़ी गुणवत्ता और प्रोसेसिंग पावर के कंप्यूटर चिप को मस्तिष्क में लगाने की तैयारी कर रही है।

 यानी कोशिश आपके दिमाग में ऐसा कंप्यूटर लगाने की है, जो दिमाग की जगह तो नहीं लेगा, लेकिन उसकी मदद करेगा।

 बेशक, अभी यह दूर की कौड़ी लग सकता है, लेकिन दिमाग, तंत्रिका विज्ञान और कंप्यूटर की दुनिया से जुडे़ हजारों वैज्ञानिक इस संभावना को साकार करने की कोशिशों में जुट गए हैं।

 साथ ही इसके संभावित परिणामों पर भी बहस शुरू हो गई है और इसकी नैतिकता पर भी।

, जाहिर है, इसके बहुत सारे फायदे भी होंगे।

 खासकर उन लोगों को, जिनकी याददाश्त उम्र बढ़ने के साथ-साथ कम होने लगती है, या फिर दिमाग की क्षमता जवाब देने लगती है।

 कंप्यूटर चिप ऐसे लोगों की कई तरह से मदद कर सकता है, जिसमें किसी को शायद ही कोई आपत्ति हो।

 माना जा रहा है कि इस तरह के चिप में आगे चलकर विचार भी अपलोड किए जा सकते हैं और कई तरह के ज्ञान भी।

 ऐसे आगे बढ़ते हुए हम कुछ डरावनी आशंकाओं तक भी पहंुच सकते हैं।

 इन्हें अगर कुछ देर के लिए छोड़ भी दें, तो अभी हमारे समाज में नई पीढ़ी और पुरानी पीढ़ी के कई तरह के वर्गीकरण हैं, क्या वे बेमतलब हो जाएंगे।

 क्योंकि तब किसी की मानसिक क्षमता और उसका रुझान इस बात पर निर्भर करेगा कि उसके दिमाग में कौन सा चिप लगा है।

 एक सवाल यह भी है कि क्या तब हमारा दिमाग भी हैक हो सकेगा।

 हमें पता नहीं कि यह कब तक हो सकेगा, लेकिन तब तक हमें ऐसे सवालों से तो जूझना ही होगा।

सौजन्य- हिन्दुस्तान।

