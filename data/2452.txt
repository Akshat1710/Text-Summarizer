संपादकीय : बच्चों को सरकार का तोहफा (दैनिक जागरण)।

वादी में बच्चों के लिए महीने में दो दिन रेल सेवा शुरू करना सराहनीय प्रयास है।

 निश्चित तौर पर सरकार के इस फैसले से बच्चों में तनाव कम होगा और उन्हें मनोरंजन का एक साधन भी मिलेगा।

 यह बात किसी से नहीं छुपी है कि पिछले ढाई दशक से कश्मीर आतंकवाद के साये में है।

 बुजुर्गों, युवाओं व महिलाओं की तरह ही बच्चों पर इसका बहुत नकारात्मक प्रभाव पड़ा है।

 विगत कुछ वर्षों में वादी में हुए तमाम सर्वे में बच्चों पर भी मानसिक तनाव होने की रिपोर्ट आई है।

 यह एक स्वस्थ्य समाज के लिए सही नहीं है।

 अगर राज्य के बच्चों पर इस कद्र तनाव हावी रहेगा तो वे बड़े होकर किस प्रकार से बेहतर समाज का निर्माण कर सकेंगे।

 विडंबना यह है कि अपनी राजनीति चमकाने में लगे अलगाववादियों ने भी बच्चों का हमेशा इस्तेमाल किया।

 यही स्थिति सरकार की भी रही।

 इन वर्षों में बच्चों को बेहतर वातावरण उपलब्ध करवाने के दावे तो बहुत हुए मगर उसके लिए कोई भी सकारात्मक प्रयास नहीं हुए।

 हजारों बच्चों का बचपन आतंकवाद के काले साये में ही दब कर रह गया।

 यह अच्छी बात है कि अब सरकार ने बच्चों के लिए विशेष रेल सेवा शुरू की है।

 इससे घाटी के बच्चों को तो मनोरंजन का एक साधन मिलना ही है, पर्यटन को भी बढ़ावा देने में यह सहायक साबित होगी।

 बनिहाल से बारामुला के बीच चलने वाली इस रेल में अपने बच्चों को सफर करवाने के लिए पर्यटक आकर्षित होंगे।

 इसके लिए यह जरूरी है कि सरकार इसका प्रचार-प्रसार भी करे।

 यह देखने में आया है कि वर्तमान राज्य सरकार ने पर्यटन को बढ़ावा देने और बच्चों व किशोरों को सुविधाएं देने के लिए कुछ समय से काफी प्रयास किए हैं।

 पहले महिला कॉलेजों में पढऩे वाली छात्राओं को स्कूटियां, फिर छात्रों के लिए साइकिल की घोषणा और अब रेल सेवा, ये सभी कदम आने वाले समय में मील का पत्थर साबित हो सकते हैं।

 मगर सरकार को यह सुनिश्चित बनाना होगा कि रेल सेवा पूरी तरह से सुरक्षित हो और इसे बाधित करने के लिए अलगाववादी कोई साजिश न रचे।

 अगर यह रेल सेवा सफल होती है तो इसका आने वाले समय में विस्तार करने की भी जरूरत है।

 स्थानीय संपादकीय : जम्मू-कश्मीर , सौजन्य- दैनिक जागरण।

