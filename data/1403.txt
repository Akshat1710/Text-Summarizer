दिवालिया बनाने का चीनी फार्मूला (दैनिक ट्रिब्यून)।

जी. पार्थसारथी, श्रीलंका के राष्ट्रपति महेन्दा राजपक्षे को यह मुगालता था कि सांता क्लाज़ का 21वीं सदी का अवतार और कोई नहीं बस चीन है।

 वे यह सोचकर चीन की ओर लपके थे कि वह उनके चुनाव क्षेत्र हम्बनतोता को ‘नया दक्षिण एशियाई सिंगापुर’ बना देगा।

 इसीलिए उन्होंने चीन को वहां की परियोजनाओं में खुलकर धन लगाने को प्रोत्साहित किया, जिनमें बंदरगाह के विकास से लेकर बिजली उत्पादन केंद्र, एक हवाई अड्डा, एक क्रिकेट स्टेडियम और एक खेल परिसर भी शामिल था।

 लेकिन आज कोई समुद्री जहाज भूले-भटके हम्बनतोता बंदरगाह पर लंगर डालता होगा।

 शायद ही कोई हवाई जहाज वहां की हवाई-पट्टी से चढ़ता-उतरता है।

 यही हाल क्रिकेट स्टेडियम और खेल परिसर का भी है जो बिना इस्तेमाल के पड़े हैं।

 रही बात बिजलीघर की तो वहां बनने वाली बिजली को इस्तेमाल करने वाले उपभोक्ता भी न के बराबर हैं।

 केवल चीन के लिए खासतौर पर बनाए जाने वाले औद्योगिक क्षेत्र (स्पेशल इकोनॉमी ज़ोन) जहां से वह केवल निर्यात किए जाने वाले उत्पाद बनाना चाहता है, जब श्रीलंका सरकार इस हेतु जमीन अधिग्रहण करने लगी थी तो उसे स्थानीय नागरिकों के दंगों तक का सामना करना पड़ गया था।

उपरोक्त परियोजनाओं को बनाने में जो कर्ज श्रीलंका ने चीन से लिया था, उसे न चुका पाने की एवज में अब वह बिजलीघर के अलावा हम्बनतोता का बंदरगाह और शायद एयरपोर्ट भी चीनी नियंत्रण में देने जा रहा है।

 ऐसा हो जाने पर चीन ‘वन बेल्ट-वन रोड’ के नाम से बनाई जाने वाली अपनी अति महत्वाकांक्षी योजना को पूरा करने में और आगे बढ़ जाएगा।

 चीन का असली मकसद तो यहां भी सामरिक दृष्टि से अपनी उपस्थिति बनाना ही रहा है।

चीन की इस ‘दरियादिल मदद’ का हश्र यह हुआ कि आज श्रीलंका को अपनी कुल कर उगाही का 90 प्रतिशत भाग उधार चुकाने में भुगतना पड़ रहा है।

 अगर श्रीलंका हम्बनतोता में बनने वाली परियोजनाओं की मार्फत अपनी भावी समृद्धि के ख्वाब देख रहा था तो दूसरी ओर अपने दो शक्ति केंद्रों–सिविलियन सरकार और सेना-वाला पाकिस्तान भी चीन के ‘चाइना-पाकिस्तान इकोनॉमी कॉरीडोर’ (सीपीईसी) नामक मंत्र से मुग्ध होकर अपनी समृद्धि की उम्मीदें संजोए बैठा है।

सीपीईसी परियोजना बनाने का काम निरोल तौर पर चीनी कंपनियों और बैंकों के हाथ में है जो इस पर 55 बिलियन डॉलर लगाएंगे।

 चीनी पैसे से बनने वाली इस विकास परियोजना के अंतर्गत बलूचिस्तान के ग्वादर बंदरगाह का विकास, सड़कें और रेल निर्माण, संपर्क नेटवर्क, ऊर्जा, औद्योगिक और सैन्य सुविधाओं का विकास करके चीन पाकिस्तान के प्रति अपने दीर्घकालीन आर्थिक और सामरिक जुड़ावों की बानगी पेश कर रहा है।

 सीपीईसी का निश्चित तौर पर एक उद्देश्य सैन्य भी है, चीन के शिनजियांगयुईगर स्वायत्त क्षेत्र से शुरू होकर पाकिस्तानी सेना के रावलपिंडी स्थित मुख्यालय तक एक सुरक्षित फाइबर ऑप्टिक लिंक कनेक्शन केबल बिछाई जा रही है, जिस पर 4.4 करोड़ डॉलर खर्च आएगा।

सीपीईसी परियोजना का एक मकसद निर्माण कार्य करने के साथ-साथ पाकिस्तान को आर्थिक और सामरिक रूप से चीन का बंधक बनाकर रख लेने का भी है।

 पाकिस्तान अपने ऊर्जा-उत्पादन, यातायात, व्यापार, खोज एवं अनुसंधान और सुरक्षा संबंधी जरूरतों को आगे पूरा करने के लिए धन हेतु ज्यादा से ज्यादा चीनी निवेश, वस्तुओं के आयात और हितों के पोषण पर निर्भर हो जाएगा।

 पाकिस्तानी सेना ने खासतौर पर सीपीईसी परियोजना को बनाने वाले चीनी कामगारों को सुरक्षा प्रदान करने के लिए विशेष रूप से 10,000 जवानों वाली एक अलग डिवीजन तैयार की है।

 कहने को तो यह सारी योजना इसलिए बनाई गई है जब चीनी मदद से बलूचिस्तान के मकरान समुद्र तट पर स्थित ग्वादर बंदरगाह विकसित हो जाएगा तो यह एक मुख्य औद्योगिक केंद्र के साथ नौसैन्य अड्डा भी बन जाएगा।

 असल में ग्वादर बंदरगाह निरोल रूप से चीन और पाकिस्तान के लिए एक सामरिक नौसैनिक अड्डा बनने जा रहा है क्योंकि यहां से होरमुज़ की खाड़ी से होकर आने-जाने वाले समुद्री जहाजों पर नियंत्रण किया जा सकता है।

नवाज शरीफ सरकार ने इस परियोजना को खुदा की भेजी नेमत की तरह लिया था।

 लेकिन सामने आई असलियतों के मद्देनजर सीपीईसी को लेकर खड़ा किया आरंभिक जोश अब शक और चिंताओं में तबदील होने लगा है।

 अतंरप्रांतीय प्रतिद्वंद्विता भी उठ खड़ी हुई है क्योंकि दूसरे राज्यों को चिंता है कि इस परियोजना का ज्यादा लाभ उन पर हावी होकर बैठे पंजाब प्रांत को ही होने वाला है।

पाकिस्तानी विश्लेषकों के अध्ययन से कुछ चौंकाने वाले परिणाम सामने आए हैं।

 चूंकि चीनी निवेश का बड़ा भाग ऊर्जा उत्पादन क्षेत्र पर केंद्रित है, इसलिए उन्होंने चाइना डेवलेपमेंट बैंक और चाइना एक्सिम बैंक द्वारा जो सूद वसूला जाएगा, उसको ध्यान में रखकर इस परियोजना की व्यवहार्यता पर बारीकी से ध्यान दिया और पाया कि आधिकारिक दस्तावेजों के अनुसार उधार-मिल्कियत अनुपात 75 से 25 प्रतिशत रखा गया है यानी कर्ज न चुकाने की सूरत में पाकिस्तान का हिस्सा केवल चौथाई रह जाएगा।

 इसके अलावा बीमा शुल्क को मिलाकर सूद की दर 13 प्रतिशत तक चली जाएगी।

 चाइना एक्सपोर्ट एंड क्रेडिट ऑर्गनाइजेशन बिजली घरों के बीमा पर 7 फीसदी शुल्क लगाता है।

 जबकि प्रचार यही किया जा रहा है कि चीन इस सारी परियोजना पर केवल 3 से 5 फीसदी सूद वाला ‘रियायती कर्ज’ प्रदान कर रहा है।

पाक में इस बात को लेकर एतराज है कि इस योजना के तहत बनने वाले एक विशिष्ट आर्थिक क्षेत्र के लिए धन केवल चीनी निवेशकों से लेने की शर्त क्यों लगाई गई है।

 स्पेशल इकोनॉमिक ज़ोन में पाकिस्तानी व्यापारियों को धन लगाने से प्रतिबंधित किया गया है।

 इसके अलावा कोई आश्वासन नहीं दिया गया कि चीनी कंपनियां पाकिस्तानी मजदूरों को वाजिब तरीके से इस्तेमाल करेंगी।

 सीपीईसी पर बनाई गई पाकिस्तानी सीनेट की विशेष कमेटी के अध्यक्ष सैयद ताहिर हुसैन मश्शादी ने पाया है कि यह स्पष्ट नहीं है कि सीपीईसी से पाकिस्तान को असल में क्या फायदा मिलने वाला है।

 पाकिस्तान को मिलने वाला फायदा है कहां।

 क्या चीन हमें मुनाफे का कुछ हिस्सा देगा।

 हमें बताया गया है कि चीनी बैंक अन्य अंतर्राष्ट्रीय बैंकों के मुकाबले ज्यादा दर पर सूद वसूलेंगे।

सीपीईसी को लेकर भारत ने अपना एतराज पहले ही स्पष्ट कर दिया है क्योंकि इसके तहत पाकिस्तान के कब्जे वाले कश्मीर से होकर सड़क बनाई जानी है।

 यह कृत्य इस तथ्य की परवाह किए बिना किया जा रहा है कि इस इलाके पर बाकायदा भारत का हक है।

 दरअसल पिछले चार दशकों से चीन ने सड़कें, रेलवे, पुल, बंदरगाह और बांध इत्यादि बनाने की अभूतपूर्व गतिविधियां चला रखी थीं।

 अब जैसे-जैसे वे पूरी होती जा रही हैं, नतीजे में काम मद्धम पड़ता जा रहा है।

 जिसके चलते बहुत बड़ी तादाद में फालतू मजदूर शक्ति और अन्य मशीनरी की मात्रा लगातार बढ़ती जा रही है।

 इसलिए इस अतिरिक्त योग्यता को वाणिज्यिक रूप से भुनाने का इससे बेहतर कोई उपाय नहीं था कि पुराने समय के सिल्क रूट सरीखी एक आर्थिक गलियारा योजना उलीकी जाए, जिसके माध्यम से मध्य एशिया, पाकिस्तान अधिकृत कश्मीर, फारस की खाड़ी, रूस और बाल्टिक देशों तक एकीकृत परिवहन सुविधा से चीनी माल पहुंचाया जा सके।

 इसके अलावा चीन की महत्वाकांक्षा यह भी है कि वह 21वीं सदी में चीन के तटों को हिंद महासागर से होकर यूरोपीय बंदरगाहों से जोड़ने वाला एक ‘नौवहनीय सिल्क रूट’ बनाए।

उक्त सारे घटनाक्रम के बावजूद जब हाल ही में मैं अपने एक पाकिस्तानी दोस्त से मिला तो वह इस बात को लेकर आश्वस्त नजर आया कि आखिर में चीन अपनी सामरिक मजबूरियों के चलते पाक को दिए जाने वाला सारा कर्ज माफ कर देगा।

 लेकिन यदि चीन अन्य देशों को भी इसी तरह दिया गया उधार माफ करने लगेगा तो उसका क्या नतीजा होगा, यह देखना बाकी है।

, सौजन्य- दैनिक ट्रिब्यून।

