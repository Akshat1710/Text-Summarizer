नोटबंदी का असर (दैनिक जागरण)।

देश के अन्य राज्यों की तरह पश्चिम बंगाल में 500 व 1000 रुपये की नोटबंदी होने के बाद से आम लोगों को अपने रुपये बदलवाने, नकदी निकालने समेत कई तरह की परेशानी हो रही है।

 लोगों को बैंक, डाक घर, एटीएम के समक्ष रात से ही लाइन लगानी पड़ रही है।

 छोटे व्यवसाय पर भी असर पड़ रहा है।

 पर, इन सबके बीच नोट बंद होने का सबसे बड़ा असर गलत कार्यों पर पड़ा है।

 यानी सोना, पशु, मादक पदार्थ और जाली नोट तस्करी पूरी तरह से बंद हो गयी है।

 निश्चित ही इसका बेहतर प्रभाव आने वाले दिनों में हमारी अर्थव्यवस्था पर पड़ेगा।

 यह तो सही है कि कालेधन बाहर निकलने लगे हैं।

 कुछ लोग सोना, मकान और अन्य तरीके से अपने कालेधन को सफेद करने की कोशिश कर रहे हैं।

 पर, उसमें वह कितना सफल हुए यह तो बाद में पता चलेगा।

 पर, एक बात सामने आ रही है कि आम लोगों की परेशानी।

 अस्पताल, दवा दुकानों, किसानों को दिक्कतें हो रही है।

 पर, इस वक्त दुबई से कोलकाता के रास्ते होने वाली सोना की तस्करी पूरी तरह से बंद हो चुकी है।

 दुबई से चोर रास्ते से सोना पहले बांग्लादेश आता था और वहां से वह भारत में भेजा जाता था।

 500 व 1000 के नोट बंद होने के बाद से सोने की तस्करी पर पूरी तरह से विराम लग गया है।

 यहां तक कि मालदा से जाली नोट तस्करी भी पूरी तरह से बंद हो चुकी है।

 बंगाल से लगी बांग्लादेश सीमा पर इस समय किसी पशु तस्कर के पकड़े जाने या फिर सोना या चांदी की बरामदगी की घटना नहीं हो रही है।

 ऐसे में सवाल यह उठ रहा है कि क्या नोट बंदी के फैसले से इन अवैध कारोबार पर रोक लगना सही है या नहीं।

 आम लोगों की परेशानी को लेकर नोट बंदी का कई सियासी दल विरोध कर रहे हैं।

 पर, यह भी जानने की जरूरत है कि आने वाले समय में इसका कितना असर भारत की अर्थव्यवस्था पर पडऩे वाला है।

 हम सभी जानते हैं कि देश में जाली नोटों के कारोबार का सबसे बड़ा अड्डा मालदा है।

 लाख कोशिशों के बावजूद जाली नोट तस्करी नहीं रूक रही थी।

 चौकसी के बावजूद हर दिन जाली नोटों की खेप पकड़े जा रहे थे।

 बीएसएफ के मुताबिक नोटबंदी की घोषणा के बाद से जाली नोट को लेकर सक्रिय गिरोह पूरी तर से भूमिगत हो चुके हैं।

 कहीं से भी जाली नोटों को लेकर आने-जाने की सूचना नहीं मिल रही है।

 यह निश्चित ही बड़ी बात है।

 सोना, मादक पदार्थ और जाली नोट की तस्करी किसी भी देश के लिए घातक है।

 लोगों को भी समझने की जरूरत है कि कुछ दिनों की परेशानी से यदि इस तरह के काले कारोबार बंद हो जाते हैं तो कितना अच्छा होगा।

 स्थानीय संपादकीय : पश्चिम बंगाल , सौजन्य – दैनिक जागरण।

