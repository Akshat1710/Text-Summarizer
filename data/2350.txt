नई श्रम नीतियों का समय (दैनिक जागरण)।

पिछले दिनों श्रमिक संगठनों आयोजित देशव्यापी हड़ताल ने पिछले कई दशकों से जारी छद्म समाजवादी नीतियों के ऊपर देश का ध्यान केंद्रित किया है।

 विशेष रूप से हमारी श्रम नीतियां संगठित सेक्टर में काम कर रहे विशेषाधिकार प्राप्त एक छोटे से समूह यानी अल्पसंख्यकों को लाभान्वित करती हैं।

 यह लाभ उन्हें असंगठित सेक्टर में काम कर रहे एक बड़े समूह यानी मौन बहुसंख्यकों की कीमत पर मिलता है, जिन्हें कोई विशेषाधिकार हासिल नहीं है।

 जब धार्मिक रूप से अल्पसंख्यकों को दिखावटी रूप से प्रश्रय देने को छद्म सेक्युलरिज्म का नाम दिया जाता है तो इसी तरह से आर्थिक रूप से विशेषाधिकार प्राप्त अल्पसंख्यकों को खुश करने को छद्म समाजवाद क्यों नहीं कहा जाना चाहिए।

, कैसे हमारी श्रम संबंधी नीतियों ने एक विशेषाधिकार प्राप्त अल्पसंख्यक समूह को बढ़ावा दिया है, इसे समझने के लिए भारत में किसी ट्रेन के अनारक्षित डिब्बे पर विचार करें।

 हजारों लोग एक ही समय में समान रूप से अपने-अपने गंतव्य स्थानों पर यात्र करने का अधिकार रखते हैं, लेकिन उनमें से कुछ थोड़े लोग ही भाग्यशाली साबित होते हैं जिनको उस अनारक्षित डिब्बे में जगह मिलती है।

 सीट हासिल करने के बाद एक व्यक्ति अपनी सीट की तुलना ऊपर की बर्थ पर बैठे दूसरे व्यक्ति से करता है।

 ऐसी तुलना करने के दौरान नीचे की सीट पर बैठा व्यक्ति भूल जाता है कि वह उन हजारों लोगों से कितनी बेहतर स्थिति में है जो डिब्बे में भी चढ़ने में असफल रहे।

 इसी प्रकार ऊपर के बर्थ पर किसी तरह बैठा व्यक्ति अपनी तुलना आरक्षित डिब्बे में यात्र कर रहे व्यक्ति से करता है और आश्चर्य व्यक्त करता है कि क्यों वह आरक्षित डिब्बे में बैठे व्यक्ति की तरह आरामदायक स्थिति में यात्र नहीं कर पा रहा है।

 यह सब सोचते हुए वह व्यक्ति उन हजारों लोगों के बारे में भूल जाता है जो उसके जितने हकदार होते हुए भी उससे कम विशेषाधिकार प्राप्त हैं।

 वह एक तथ्य यह भी नजरअंदाज कर देता है कि आरक्षित डिब्बे में बैठा व्यक्ति वाकई इसका हकदार है, क्योंकि एक तो उसने अपनी यात्र की पूर्व योजना बनाई है और उसी के अनुसार प्रयास भी किए हैं।

 इस कहानी में टेन कंडक्टर की जिम्मेदारी है कि वह इन तथ्यों से अनारक्षित डिब्बे में बैठे प्रत्येक यात्री को अवगत कराए।

 इस कहानी के दो बिंदु हैं।

 पहला, हमारे ट्रेड यूनियनों द्वारा दिखाई जाने वाली मानसिकता।

 प्रतिनिधित्व वाले लोकतंत्र में प्रत्येक निर्वाचक अपना एजेंडा पेश करेगा ही, पर हमारी राजनीति को मुखर और विशेषाधिकार प्राप्त अल्पसंख्यक श्रमिकों की मांगों से प्रभावित नहीं होना चाहिए।

 उसे अप्रत्यक्ष क्षेत्र के मौन बहुसंख्यक श्रमिकों को प्रभावित करने वाली नीतियां लागू करनी चाहिए।

 यही कहानी का दूसरा बिंदु है।

, लोकतंत्र में मौन बहुसंख्यक श्रमिकों की आकांक्षाएं कम से कम मुखर और विशेषाधिकार प्राप्त अल्पसंख्यक श्रमिकों जितनी मायने अवश्य रखनी चाहिए।

 महत्वपूर्ण बात यह है कि श्रमिक संगठन देश में संगठित क्षेत्र में काम कर रहे सिर्फ 15 फीसद श्रमिकों का प्रतिनिधित्व करते हैं और ये श्रमिक असंगठित क्षेत्र में काम करने वाले 85 फीसद श्रमिकों से कहीं ज्यादा विशेषाधिकार प्राप्त हैं।

 विशेषाधिकार प्राप्त अल्पसंख्यक श्रमिक विभिन्न सहूलियतें करते हैं, जबकि आवाजविहीन बहुसंख्यक श्रमिकों के लिए ये सहूलियतें अभी भी एक स्वप्न हैं।

 लिहाजा इन मुखर अल्पसंख्यक श्रमिकों को बढ़ावा देने वाले राजनेता धार्मिक अल्पसंख्यकों को वोट बैंक के लिए प्रश्रय देने वाले राजनेताओं से अलग नहीं हैं।

 यह छद्म समाजवाद किसी भी राजनीतिक पार्टी के एजेंडे में क्यों नहीं है।

, एक सच्चे लोकतांत्रिक ढांचे में उचित यही होता है कि सरकार की नीतियों में सिर्फ एक छोटे श्रमिक समूह के बजाय समूची आबादी के सपनों और आकांक्षाओं को जगह मिले।

 वास्तव में निष्पक्षता की यह मांग है कि सरकार की नीतियां निर्धनों के सपनों और आकांक्षाओं को बढ़ावा दें।

 दुर्भाग्य से वर्तमान नीतियां ठीक इसके विपरीत काम करती हैं।

 उदाहरण के लिए श्रम कानूनों में श्रमिकों को निष्कासित होने से बचाने के लिए जो तमाम प्रावधान किए गए हैं वे वास्तव में अनुत्पादक और निष्क्रिय कर्मचारियों के लिए अपनी बर्खास्तगी के खिलाफ ढाल बन गए हैं।

 यह तब है जब मौन बहुसंख्यक श्रमिकों के वर्ग में तमाम श्रमिक उस निष्क्रिय कर्मचारी की जगह मौका मिलने पर दोगुने उत्साह और प्रेरणा से काम करने के लिए तैयार बैठे हैं।

 इसी प्रकार श्रमिक संगठन घाटे में चल रहे सार्वजनिक सेक्टर की कंपनियों को कुछ अच्छे श्रमिकों को मिल सकने वाले अवसरों की कीमत पर उनमें कार्यरत अक्षम श्रमिकों के हित में जिंदा रखने का दबाव डालते हैं।

 घाटे में चल रही कंपनियों से करदाताओं के पैसे को निकालकर उत्पादक, लाभदायी सार्वजनिक सेक्टर की कंपनियों में लगाने से अर्थव्यवस्था में बड़े पैमाने पर रोजगार पैदा होंगे।

, छद्म समाजवाद के पक्ष में एक तर्क यह दिया जाता है कि इससे अच्छी राजनीति होती है।

 लेकिन क्या सच में ऐसा होता है।

 क्या एक राजनीतिक पार्टी के लिए यह अच्छा नहीं होगा कि वह संगठित क्षेत्र के 15 फीसद श्रमिकों की अतार्किक मांगों को नजरअंदाज कर असंगठित क्षेत्र में काम कर रहे 85 फीसद श्रमिकों के सपनों को पूरा करने का काम करे।

 आखिर असंगठित क्षेत्र उससे बड़ा वोट बैंक है।

 लेकिन वे इसके विपरीत काम करते हैं।

 संगठित क्षेत्र के 15 फीसद श्रमिकों की आबादी औसतन पांच सौ संसदीय क्षेत्रों में कुल मतदाताओं पर 0.03 फीसद बैठती है।

 इसके विपरीत असंगठित सेक्टर के 85 फीसद श्रमिकों की आबादी पांच सौ संसदीय क्षेत्रों में कुल मतदाताओं पर करीब 0.2 फीसद बैठती है।

 जाहिर है किसी पार्टी के लिए ऐसी नीति ज्यादा कारगर होगी जो उन्हें 0.2 फीसद वोट दिला सके और चुनाव जिताने में मददगार हो।

 यदि कोई दल असंगठित क्षेत्र के 85 फीसद श्रमिकों के लिए नीति लाकर लहर पैदा कर दे तो वह लगभग सभी संसदीय क्षेत्रों को प्रभावित कर सकता है।

, वास्तव में मोदी सरकार को अपने पांच साल के कार्यकाल के मध्य में आकर अब असंगठित क्षेत्र के गैरविशेषाधिकार प्राप्त 85 फीसद श्रमिकों के लिए लाभकारी नीतियां लागू करने की जरूरत है।

 इस तरह वह आगामी चुनावों में फायदा उठा सकती है।

 माकपा ने पश्चिम बंगाल में अपने आरंभिक दिनों में भूमिहीनों को सशक्त करने के लिए भूमि सुधार लागू किए थे।

 इस प्रकार मतदाताओं में उसके पक्ष में सहानुभूति पैदा हुई।

 इसका उसे आगामी तीन दशकों तक फायदा मिलता रहा है।

 इसी प्रकार संगठित सेक्टर में रोजगार पैदा कर गैरविशेषाधिकार प्राप्त 85 फीसद श्रमिकों को सामाजिक और वित्तीय रूप से सशक्त किया जा सकता है।

 असंगठित सेक्टर के 85 फीसद परिवारों के किसी एक सदस्य को संगठित क्षेत्र में रोजगार देकर उनको आर्थिक रूप से मजबूत किया जा सकता है।

 इससे वे सदा सत्ताधारी दल के आभारी रहेंगे।

लेखक :- कृष्णमूर्ति सुब्रमण्यन (हैदराबाद स्थित इंडियन स्कूल ऑफ बिजनेस में एसोसिएट प्रोफेसर हैं)।

सौजन्य :- दैनिक जागरण, 28-09-2016।

