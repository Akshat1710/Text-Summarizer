पेट कोक आयात पर रोक से सुलझेगी प्रदूषण की पहेली (बिजनेस स्टैंडर्ड)।

हिंदू धर्म में सृजन की तुलना में संहार के देवता को अधिक ताकतवर माना गया है।

 इसमें पर्यावरण के लिहाज से एक सीख भी छिपी है।

 आज हम ऐसे कई सामान बना रहे हैं जिन्हें अपने जीवनकाल में हम नष्ट नहीं कर पाएंगे।

 प्लास्टिक या कार्बन डाई ऑक्साइड का उत्सर्जन इसके उदाहरण भर हैं।

 या फिर पेट्रोलियम उद्योग के अवशिष्ट उत्पाद पेट कोक यानी पेट्रोलियम कोक के बारे में सोचिए।

 पेट कोक में सल्फर की अधिक मात्रा के अलावा यह भारी धातुओं और पारे का अधिक उत्सर्जन करने से बड़े पैमाने पर प्रदूषण फैलाने के लिए भी जिम्मेदार है।

पिछले वर्षों में ऑटोमोबाइल क्षेत्र में इस्तेमाल होने वाले ईंधन की गुणवत्ता में काफी सुधार हुआ है।

 पेट्रोल और डीजल में सल्फर की मात्रा को 1990 के दशक के 10,000 पीपीएम स्तर से घटाकर आज 50 पीपीएम तक लाया जा चुका है।

 बीएस-4 उत्सर्जन स्तर वाली रिफाइनरियों से सल्फर की मात्रा को 10 पीपीएम या उससे भी नीचे लाया जा सकता है।

 ऐसा होने पर गाडिय़ों में लगाए गए उत्सर्जन उपकरण कारगर साबित होंगे।

 हमें लगा था कि ऐसा होने पर वायु प्रदूषण की समस्या खत्म हो जाएगी।

 लेकिन हमारा अनुमान गलत साबित हुआ।

सच तो यह है कि वाहनों के ईंधन से लगभग हटाया जा चुका वही सल्फर अब पेट्रोलियम क्षेत्र के अवशिष्ट पेट कोक की शक्ल में दिखने लगा है।

 मौजूदा समय में पेट कोक की गुणवत्ता पर नजर रखने वाला कोई नियम नहीं है।

 इसमें सल्फर की मात्रा 65,000 पीपीएम से लेकर 75,000 पीपीएम के बीच होती है।

 जब पेट कोक को जलाया जाता है तो उससे हवा में प्रदूषण का स्तर काफी बढ़ जाता है।

 फर्क बस इतना है कि अब गाडिय़ों की जगह चिमनियों से यह जहरीला धुआं निकलेगा।

, सवाल यह है कि पेट कोक से बचाव के लिए कौन सा रास्ता अपनाया जा सकता है।

 सबसे अच्छा समाधान तो यही होता कि प्रदूषण को बढ़ाए बगैर इसके उपयोग का रास्ता निकाला जाए।

 लेकिन इसके लिए पेट कोक के इस्तेमाल को नियमित करने वाली नीति की जरूरत होगी लेकिन फिलहाल उसका पूरी तरह अभाव है।

 वर्तमान समय में भारत में करीब 1.3 करोड़ टन पेट कोक का उत्पादन हो रहा है।

 लेकिन ज्यादा परेशानी वाली बात यह है कि विदेश से भी बड़ी मात्रा में इसका आयात किया जा रहा है।

 चालू वित्त वर्ष के नवंबर महीने तक भारत 1 करोड़ टन पेट कोक का आयात कर चुका था जो पिछले वित्त वर्ष के पूरे साल के आयात के बराबर है।

 अगर यही रफ्तार बनी रही तो 2016-17 के अंत तक भारत करीब 3 करोड़ टन पेट कोक आयात कर चुका होगा।

 यह वर्ष 2014 में चीन के पेट कोक के अधिकतम स्तर के बराबर होगा।

, कोई अचरज नहीं होना चाहिए कि आज केवल प्रदूषण के ही मामले में भारत चीन को कड़ी टक्कर दे रहा है।

 ‘बीमारियों का वैश्विक बोझ’ रिपोर्ट में न केवल वायु प्रदूषण के उच्च स्तर और शहरी निवासियों की कम उम्र में हो रही करीब 10 लाख मौतों का जिक्र है बल्कि यह संख्या चीन के बराबर भी पहुंच चुकी है।

 चीन ने प्रदूषण पर लगाम लगाना शुरू कर दिया है और प्रदूषण से होने वाली मौतों में कमी आनी शुरू भी हो गई है।

 लेकिन हमारे शहरों में प्रदूषण से होने वाली मौतों की संख्या तेजी से बढ़ रही है।

 भारत और चीन के बीच यह सबसे बड़ा अंतर है।

 यही वह जगह है जहां पेट कोक दस्तक देता है।

, वर्ष 2014 में चीन के प्रधानमंत्री ली कछ्यांग ने प्रदूषण के खिलाफ जंग का ऐलान किया था।

 चीन ने कोयले से चलने वाले बिजली संयंत्रों की संख्या में कटौती का लक्ष्य रखा है और अब पेट कोक के इस्तेमाल में भी कमी ला रहा है।

 पेइचिंग के कार्नेगी-सिंगुआ सेंटर फॉर ग्लोबल पॉलिसी की 2015 में आई रिपोर्ट बताती है कि अमेरिका से पेट कोक आयात करने के मामले में चीन सबसे आगे हुआ करता था।

 वर्ष 2013 में अमेरिका ने चीन को करीब 70 लाख टन पेट कोक भेजा था।

 यह ध्यान रखना भी जरूरी है कि दुनिया में तेल शोधन की सर्वाधिक क्षमता वाले देश अमेरिका में भारी मात्रा में पेट कोक अवशिष्ट निकलता है।

 वर्ष 2014 में इसकी मात्रा करीब 3.6 करोड़ टन आंकी गई थी।

 इन दिनों टार सैंड जैसे भारी तेलों का शोधन बढऩे से पेट कोक का उत्पादन और बढ़ गया है।

 अमेरिका के नए राष्ट्रपति डॉनल्ड ट्रंप ने कीस्टोन पाइपलाइन को मंजूरी दे दी है जिससे अब कनाडा से अधिक मात्रा में टार सैंड तेल लाया जा सकेगा।

 इसका मतलब है कि अमेरिकी रिफाइनरी में पहले से भी अधिक पेट कोक अवशिष्ट निकलेगा।

 फिर इस अवशिष्ट को बेचने के लिए दुनिया भर में बाजार भी तलाशा जाएगा।

, दरअसल अमेरिका पर्यावरणीय चिंताओं के चलते घरेलू स्तर पर पेट कोक का उपयोग बहुत कम कर रहा है।

 अमेरिका की पर्यावरण संरक्षण एजेंसी ने पेट कोक के भंडारण के लिए सख्त मानक रखे हैं।

 अमेरिका अब अधिक स्वच्छ प्राकृतिक या शेल गैस का रुख कर रहा है।

 लेकिन अपने शोधन अवशिष्ट को पूरी दुनिया में खपाने की कोशिश कर रहा है।

 चीन अब वायु प्रदूषण को लेकर खासा सजग हो गया है लिहाजा भारत पेट कोक का पसंदीदा ठिकाना बन गया है।

 हम दुनिया के इस सबसे निकृष्ट ईंधन को इस तरह खरीद रहे हैं मानो हमें अपने वायु प्रदूषण की कोई फिक्र ही नहीं है।

, हमारे सामने आगे का रास्ता क्या है।

 पहला, हम घरेलू स्तर पर निकले पेट कोक का इस्तेमाल खुद करें और उसे किसी दूसरे देश में न खपाएं।

 इसके साथ ही हमें सस्ते पेट कोक के आयात पर भी रोक लगानी होगी।

 दूसरा, पेट कोक का उन्हीं उद्योगों में इस्तेमाल किया जाए जहां पर प्रदूषण स्तर पर नियंत्रित किया जा सके।

 इससे भी अधिक महत्त्वपूर्ण यह है कि हम दुनिया के लिए कचरे का डिब्बा न बनें।

 हमारे पास तो खुद कचरे का ढेर है जो हमें दबा रहा है और मौत की तरफ धकेल रहा है।

, – सुनीता नारायण।

सौजन्य- बिजनेस स्टैंडर्ड।

