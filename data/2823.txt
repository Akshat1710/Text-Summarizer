काले धन पर सख्ती, फिर नरमी (नवभारत टाइम्स)।

नोटबंदी जैसे सख्त कदम के बाद काला धन रखने वालों को आखिरी मौका देने का सरकार का फैसला अहम है।

 कहा गया है कि जिन भी लोगों के पास ब्लैकमनी है वे अगर स्वेच्छा से उसका खुलासा कर देते हैं तो उन्हें 50 फीसदी टैक्स देना पड़ेगा और बाकी का आधा, यानी 25 फीसदी चार साल के लिए जब्त हो जाएगा।

, इसके बाद बिना किसी ब्याज के यह धन उन्हें वापस कर दिया जाएगा।

 लेकिन काली कमाई घोषित करने वाले इन लोगों से न तो उनकी आमदनी का स्रोत पूछा जाएगा, न ही उनके खिलाफ कोई कार्रवाई की जाएगी।

 जो लोग अब भी अपना काला धन जाहिर नहीं करते, वे बाद में पकड़े जाने पर बुरी तरह फंसेंगे।

 उनसे टैक्स और जुर्माने के तौर पर 85 फीसदी रकम वसूली जाएगी, बाकी कार्रवाई होगी सो अलग।

 विरोधी पार्टियों ने इसे वॉलंट्री डिक्लेरेशन स्कीम का ही एक्सटेंशन करार देते हुए नोटबंदी के औचित्य पर सवाल उठाया है, लेकिन सचाई यह है कि नोटबंदी ने सरकार द्वारा घोषित इस नई डिक्लेरेशन स्कीम की अहमियत बढ़ा दी है।

, नोटबंदी लागू करने के तरीकों को लेकर जो भी सवाल उठाए जाएं, पर यह तो है कि इस फैसले ने नकदी की शक्ल में मौजूद काले धन के बड़े हिस्से को कूड़े में बदल दिया है।

 इसको जैसे-तैसे वाइट कराने की इक्का-दुक्का कोशिशों को छोड़ दिया जाए तो ज्यादातर लोग फंसने के डर से इस नई योजना का हिस्सा बनने के लिए भी शायद ही तैयार हों।

 जानकारों के मुताबिक काले धन का करीब छह फीसदी हिस्सा ही कैश की शक्ल में होता है।

 ऐसे में जिन लोगों के पास करोड़ों रुपये अघोषित कैश पड़ा हो, उनके पास इससे कहीं ज्यादा काला धन जमीन-जायदाद और सोने-चांदी की शक्ल में नहीं पड़ा होगा, यह मानने की कोई वजह नहीं है।

, अगर इन्होंने अपना कैश घोषित कर दिया और इसके एक चौथाई हिस्से से संतोष कर लिया, तो भी जांच एजेंसियों की नजर में तो ये आ ही जाएंगे।

 बाद में ये एजेंसियां इनकी बाकी संपत्ति को भी निशाने पर ले सकती हैं।

 इन तत्वों को खुलासे के लिए प्रेरित या मजबूर करने के लिए जरूरी है कि सरकार नोटबंदी के साथ ही साथ कुछ ऐसे उपाय भी करे, जिनसे इनकी बेनामी संपत्ति और सोना-चांदी भी निशाने पर आते दिखें।

 आम लोगों को नोटबंदी से जो तकलीफ होनी है, वह तो हो ही रही है और शायद यह प्रधानमंत्री द्वारा घोषित 50 दिनों की समय सीमा के बाद भी जारी रहे।

 इन तकलीफों की सार्थकता इसी में है कि जिस हद तक भी संभव हो, काले धन के स्रोतों को बंद किया जाए और इसको अर्थव्यवस्था की मुख्यधारा में आने के लिए मजबूर किया जाए।

, सौजन्य – नवभारत टाइम्स।

