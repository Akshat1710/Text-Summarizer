सामने लाया जाए वित्तीय गड़बडिय़ों का आंकड़ा (बिजनेस स्टेंडर्ड )।

गत 16 दिसंबर 2015 को सर्वोच्च न्यायालय के दो सदस्यीय पीठ ने 71 पृष्ठ के फैसले में भारतीय रिजर्व बैंक (आरबीआई) के उस निवेदन को खारिज कर दिया जिसमें वह 8 मामलों में याची था।

 अदालत ने यह भी कहा कि प्रतिवादी को उसके द्वारा चाही गई जानकारी उपलब्ध कराई जाए।

 इस महत्त्वपूर्ण फैसले में सर्वोच्च अदालत ने केंद्रीय सूचना आयुक्त (सीआईसी) के फैसले को बरकरार रखा।

 इस फैसले के जरिये अदालत ने राष्ट्रिय कृषि एवं ग्रामीण विकास बैंक (नाबार्ड) के दो मामलों और एक ऐसे मामले को भी खारिज किया जिसमें आईसीआईसीआई बैंक याची था।

, सूचना के अधिकार (आरटीआई) के तहत जानकारी चाहने वालों ने बैंकों के ऋण में अनियमितता, विदेशी विनिमय प्रबंधन अधिनियम (फेमा) के प्रावधानों के उल्लंघन, धन शोधन और डेरिवेटिव्स को गलत तरीके से बेचने के बारे में जानकारी मांगी थी।

 आरबीआई से संबंधित मामलों में आरटीआई कार्यकर्ताओं ने उद्योगपतियों को दिए गए ऋण तथा 100 शीर्ष डिफॉल्टरों (देनदारी में चूक करने वाले) की जानकारी के अलावा सरकारी बैंकों द्वारा दिए गए ऋण के बारे में भी जानकारी मांगी थी।

 एक अन्य मामला यूनाइटेड मर्केंटाइल कोऑपरेटिव बैंक द्वारा की गई वित्तीय अनियमितताओं से संबंधित था।

, जिन दो मामलों में नाबार्ड याची है उनमें से एक महाराष्ट्र राज्य सहकारी बैंक (एमएससीबी) के 86 गैर निष्पादित अस्ति खातों से संबंधित है जिसमें 3,807 करोड़ रुपये की राशि है।

 आईसीआईसीआई के मामले में उन बैंकों के बारे में जानकारी मांगी गई थी जिन्होंने फेमा के दिशानिर्देशों का उल्लंघन किया।

 यह भी पूछा गया था कि क्या आईसीआईसीआई बैंक की पटना शाखा ने फर्जी खाते खोले।

, फिलहाल वित्तीय बाजार विश्लेषकों का कहना है कि चीन की मुद्रा अगले एक साल के दौरान डॉलर के मुकाबले 10 फीसदी तक गिर सकती है।

 इसका प्रभाव अन्य उभरती अर्थव्यवस्थाओं पर भी लाजिमी तौर पर पड़ेगा।

 ऐसी स्थिति में ऋण संकट भी पैदा हो सकता है क्योंकि अमेरिकी केंद्रीय बैंक फेडरल रिजर्व अपनी ब्याज दरों में इजाफा कर सकता है।

 इससे पता चलता है कि विदेशी मुद्रा में भारी भरकम कर्ज लेने वाली भारतीय कंपनियां आखिर क्यों अगले तीन महीनों के दौरान अपने अतिरिक्त कर्ज की भरपाई के लिए 12 अरब डॉलर की अतिरिक्त वित्तीय मदद चाहती हैं।

, इस बात के अनेक प्रमाण हैं कि कई भारतीय कंपनियों की बुनियादी ढांचागत परियोजनाओं की लागत बढ़ी हुई है।

 उनमें से कुछ तो अब लंबित हैं।

 यह संभव है कि बैंक परियोजना लागत बढ़ाचढ़ाकर बताने में शामिल हों क्योंकि इसके चलते ऋण का आकार भी वांछित की तुलना में काफी बढ़ गया।

 व्यापार के मोर्चे पर भारत के लिए हालात निराश करने वाले ही रहे।

 दिसंबर 2015 में लगातार 13वें महीने देश का निर्यात गिरा और अब सोने का आयात बढ़ा है।

 देश के शेयर बाजार 20 महीने पहले के स्तर पर चले गए हैं।

 चीन में वृद्घि दर में धीमापन आने की आशंका और वैश्विक मांग में कमी की चिंता दोनों बरकरार हैं।

 इस बात ने तेल कीमतों को भी कमजोर बनाए रखा है।

, आरबीआई की हालिया वित्तीय स्थिरता रिपोर्ट कहती है कि सितंबर 2015 तक सकल गैर निष्पादित अस्तियां (जीएनपीए)और सरकारी बैंकों की फंसी हुई अस्तियां क्रमश: 6.2 फीसदी और 14.1 फीसदी थीं।

 जीएनपीए के आंकड़े मार्च 2017 तक बढ़कर 8 फीसदी तक हो सकते हैं।

 वित्त मंत्रालय ने इस बात की पुष्टिï की है कि मौजूदा वित्त वर्ष में वह सरकारी बैंकों को पुनर्पूंजीकरण के लिए 25,000 करोड़ रुपये की राशि मुहैया कराएगा।

 आने वाले साल में इतनी ही राशि और मुहैया कराई जाएगी।

 जुलाई 2015 में मंत्रालय ने संकेत दिया था कि सरकारी बैंकों को अगले चार साल में अनुमानित 1.8 लाख करोड़ रुपये की मदद की आवश्यकता पड़ सकती है।

 संभव है कि कुल रािश इसकी तुलना में खासी ज्यादा हो।

, इन घरेलू और विदेशी रुझानों के चलते ही भारतीय वित्तीय क्षेत्र जिसमें बैंक, गैर बैंकिंग वित्तीय संस्थान और नियामक शामिल हैं, आदि को सावधानी बरतने और अग्रिम कदम उठाने की आवश्यकता पड़ रही है।

 ऐसे में इस दलील का कोई तुक नहीं है कि अतीत में की गई गड़बडिय़ों की जानकारी सार्वजनिक हो जाने से वित्तीय क्षेत्र पर बोझ पड़ेगा।

 ब्रिटेन में सूचनाओं के खुलासे की कानूनी स्थिति का निर्धारण सन 1924 के एक मामले से हुआ जिसे टूर्नियर वर्सेस नैशनल प्रॉविंशियल ऐंड यूनियन बैंक ऑफ इंगलैंड कहा जाता है।

 उस वक्त इंग्लिश कोर्ट ऑफ अपील ने कहा था कि सामान्य परिस्थितियों में बैंक को अपने ग्राहक के साथ रिश्तों में गोपनीयता बरतनी चाहिए।

 अहम बात यह है कि उसने यह भी कहा था कि ऐसी गोपनीतया कुछ अपवादों के साथ होगी।

 मसलन कानूनन अनिवार्य खुलासे करने होंगे और सार्वजनिक हित में भी खुलासे करने होंगे।

, सीआईसी के वकील की दलील थी कि सरकारी संस्थानों के कामकाज के बारे में जानने का अधिकार दरअसल एक मूलभूत अधिकार है जो संविधान के अनुच्छेद 19 के जरिये सुरक्षित है।

 आरबीआई के वकील ने प्रत्युत्तर में कहा कि आरबीआई अधिनियम 1934, बैंकिंग नियमन अधिनियम 1949 और क्रेडिट इन्फॉर्मेशन कंपनीज रेग्युलेशन ऐक्ट 2005 के तहत वह मांगी गई जानकारी नहीं दे सकता है क्योंकि इससे बैंकों में जनता का विश्वास कम हो सकता है।

 इससे वित्तीय क्षेत्र की स्थिरता प्रभावित हो सकती है।

 बैंक ने यह भी कहा कि इससे राज्य के आर्थिक हित प्रभावित होंगे।

 आरबीआई के वकील ने यह भी कहा कि क्रेडिट इन्फॉर्मेशन अधिनियम का प्रवर्तन दिसंबर 2006 में हुआ यानी आरटीआई अधिनियम के आगमन के बाद।

 नाबार्ड की याचिका में कहा गया था कि एमएससीबी की निगरानी रिपोर्ट को लेकर जानकारी को सार्वजनिक करना जांच और दोषियों के अभियोजन की प्रक्रिया को प्रभावित करेगी।

, सर्वोच्च न्यायालय ने सीआईसी के अधिवक्ता के साथ सहमति जताई और कहा कि सूचना का अधिकार संविधान के अनुच्छेद 19 में निहित है।

 ऐसे में यह हर नागरिक का अधिकार है।

 फैसले में यह भी कहा गया कि आरबीआई की दलील टिकने योग्य नहीं है।

 आरबीआई के अधिवक्ता की दलील पर सर्वोच्च न्यायालय ने अपनी टिप्पणी में कहा कि बैंकिंग क्षेत्र की अनियमितता के बारे में सूचना देने से देश की आर्थिक सुरक्षा खतरे में पड़ जाने की दलील न केवल गलत है बल्कि वह पूरी तरह निराधार भी है।

 आरबीआई को पारदर्शिता के साथ काम करना चाहिए और ऐसे तथ्य छिपाने नहीं चाहिए जो बैंकों को शर्मिंदा कर सकते हैं।

, वकीलों का कहना है कि आरबीआई, नाबार्ड और आईसीआईसीआई इसी पीठ में समीक्षा याचिका लगा सकते हैं या फिर वे मामले को बड़े पीठ में ले जाने का निवेदन कर सकते हैं।

 सभी बातों को ध्यान में रखते हुए देखा जाए तो वित्तीय क्षेत्र की बेहतरी इसी में है कि सर्वोच्च न्यायालय के इस निर्णय को स्वीकार किया जाए और वित्तीय क्षेत्र के बिचौलियों और नियामकों को कहा जाए कि वे गड़बडिय़ों की जानकारी तत्काल उजागर करें।

,  , सौजन्य :- बिजनेस स्टेंडर्ड   ,28.01.2016,जैमिनी भगवती।

