पर्यटन को मिलेगा बढ़ावा (दैनिक जागरण)।

केंद्र सरकार द्वारा जम्मू-कश्मीर में पर्यटन के ढांचे को विकसित करने के लिए दो बड़ी परियोजनाओं को मंजूरी देना अच्छा फैसला है।

 इससे मानतलाई-सुद्धमहादेव-पत्नीटॉप सर्किट और गुलमर्ग-बारामुला-कुपवाड़ा-लेह सर्किट में ढांचागत सुविधाओं में सुधार होगा।

 राज्य में पहले से ही प्रधानमंत्री विकास विकास पैकेज और प्रधानमंत्री पुनर्निर्माण योजना के तहत पर्यटन के क्षेत्र में दो हजार करोड़ से अधिक की परियोजनाओं पर काम चल रहा है।

 करीब दो सौ करोड़ की इन दो परियोजनाओं के शुरू होने से और अधिक लाभ मिलेगा।

मानतलाई, सुद्धमहादेव और पत्नीटॉप में पर्यटन की अपार संभावनाएं हैं।

 इन स्थानों पर इस समय भी हर वर्ष हजारों की संख्या में पर्यटक सैर करने के लिए जाते हैं, लेकिन सुविधाओं के अभाव में ये स्थल अभी भी विकसित नहीं हो पाए हैं।

 यह सर्वविदित है कि नब्बे के दशक में मानतलाई में देश-विदेश से पर्यटक आते थे लेकिन सरकार के हाथ इस क्षेत्र की बागडोर आने के बाद यह लगातार उपेक्षा का शिकार होता गया।

 नई मंजूर परियोजना में यहां पर अंतरराष्ट्रीय योग केंद्र, ओपन एयर थियेटर और हेलीपोर्ट्स विकसित होंगे।

 इससे हजारों पर्यटक इस क्षेत्र की ओर आकर्षित होंगे।

 सुद्धमहादेव की स्थिति भी इसी तरह की है।

हजारों श्रद्धालुओं के आने के बाद भी सरकार ने इस स्थल को विकसित करने के लिए कभी भी गंभीरता से प्रयास नहीं किए।

 लगभग एक सौ करोड़ रुपयों की लागत से इस सर्किट पर सुविधाओं को विकसित करने से नि:संदेह पर्यटक इन स्थलों पर आएंगे।

 आतंकवाद के कारण पहले से ही इस क्षेत्र को बहुत नुकसान उठाना पड़ा है।

 यह बात किसी से नहीं छुपी है कि पर्यटन राज्य की अर्थव्यवस्था की रीढ़ की हड्डी है और अभी भी राज्य में कई ऐसे क्षेत्र हैं जहां पर पर्यटन की संभावना होने के बाद भी उनकी ओर किसी ने ध्यान नहीं दिया।

 सरकार को चाहिए कि वे योजनाबद्ध तरीके से सभी क्षेत्रों में ढांचागत सुविधाएं विकसित करे।

 राज्य में जितने पर्यटक आएंगे, उतना ही लोगों को रोजगार भी मिलेगा।

 इससे राज्य में बेरोजगारी की समस्या का भी समाधान होगा।

(स्थानीय संपादकीय जम्मू-कश्मीर), सौजन्य- दैनिक जागरण।

