हाफिज पर शिकंजा (दैनिक ट्रिब्यून)।

सजा से ही बनेगी बात।

संभवत: अमेरिकी दबाव में आकर ही सही, मुम्बई हमले के मास्टर माइंड हाफिज सईद पर आखिरकार शिकंजा कसने की शुरुआत तो हुई।

 उसे सोमवार रात को लाहौर से गिरफ्तार करके वहां की मस्जिद-ए-कदासिया में नज़रबंद कर लिया गया।

 उसके चार अन्य साथी भी गिरफ्तार किए गए हैं।

 हाफिज़ सईद जमात-उद-दावा नामक संगठन का सरगना है जो प्रतिबंधित आतंकी संगठन लश्कर-ए-तैयबा का ही मुखौटा है।

 भारत के अन्य भागों में कई आतंकी गतिविधियों के पीछे इसी का हाथ बताया जाता है।

 स्वयं अमेरिका भी हाफिज सईद को आतंकवादी घोषित कर चुका है।

 मगर, सरकारी प्रश्रय मिलने के कारण हाफिज सईद पाकिस्तान में बेखौफ होकर घूमता रहा है।

 भारत द्वारा बार-बार डोजियर देने के बावजूद पाकिस्तान हाफिज के खिलाफ कोई भी कार्रवाई करने से गुरेज करता रहा है।

 अब नजरबंदी पर भारत ने अपनी वही बात दोहरायी है कि पाक इन बातों से इतर पुख्ता कार्रवाई करे।

 इसमें दो राय नहीं कि अमेरिका की ओर से डाले गए अनवरत दबाव के फलस्वरूप ही पाकिस्तान आतंकवादियों के खिलाफ कठोर कदम उठाने को विवश हुआ है।

अमेरिका ने मनी-लांड्रिंग पर एशिया पैसिफिक ग्रुप (एपीजी) की रिपोर्ट को पाक के सामने रखा था।

 इस रिपोर्ट में जमात-उद-दावा के वित्तीय लेनदेन व अन्य गतिविधियों पर भी सवाल उठाए गए और दो टूक लहजे में कहा गया कि अगर इस संगठन के सरगना पर नकेल नहीं डाली गयी तो पाक प्रतिबंध झेलने को तैयार रहे।

 हालांकि, हाफिज सईद की गिरफ्तारी पहले भी कई बार हुई है लेकिन सबूतों के अभाव में वह बार-बार छूटता रहा।

 इस बार उसकी गिरफ्तारी का इमरान सरीखे वहां के सियासी नेताओं ने भी स्वागत किया है।

 वहीं पाक सेना ने इसे देश हित में नीतिगत फैसला बताया है।

 ऐसा पहली बार हुआ है कि पाक सेना ने सरकार के फैसले को सही ठहराया है।

 यह बात अलग है कि पाक सेना सामरिक हितों के लिए हाफिज का इस्तेमाल करती रही है।

 अब सारा दारोमदार पाकिस्तान सरकार पर है कि वह हाफिज के खिलाफ अपनी पैरवी किस तरीके से करती है क्योंकि पाक द्वारा पेश पुख्ता सबूत ही दुनिया को यह विश्वास दिला पाएंगे कि इस बार की गिरफ्तारी दिखावटी नहीं और न ही उसकी मंशा अमेरिका और भारत समेत अन्य देशों की आंखों में धूल झोंकने की है।

सौजन्य- दैनिक ट्रिब्यून।

