ढेरों रंग हर पल संग (दैनिक ट्रिब्यून)।

रेनू सैनी।

कुदरत हरी-भरी है, पुष्प के रंग और खुशबू व्यक्ति को ही नहीं, प्राणी मात्र को भी मदहोश कर देती है।

 तभी तो तितली और भंवरे पुष्प के दीवाने होते हैं।

 रंग-बिरंगी तितली रंग-बिरंगे पुष्पांे पर मंडराती है तो मानो चहक-चहक कर यह संदेश देती है कि ‘जीवन में हर पले-घुले हैं रंग, इनके बिना जीवन है बेरंग।

’।

वसंत ऋतु और फाल्गुन में जब खेतों में रंगीली फसलें लहराती हैं, वृक्षों पर विभिन्न पुष्प वसंती के साथ झूमते-गाते हैं और आम्र मंजरिया कोयल को बुलाती है तो डाली-डाली मुस्कराती है और मानव में नयी तरंग और जोश जगाती है।

 रंगों से ही यह संसार बना है, रंग हर स्थान पर हैं।

 माटी में रंग है, रक्त में रंग है, भोजन में रंग है, खुशी में रंग है, स्वप्न में रंग है।

 यहां तक कि दुख में भी रंग है।

 मनोवैज्ञानिकों का कहना है कि, ‘यह समग्र सृष्टि विभिन्न रंगों का जोड़ है और यहां तक कि व्यक्ति का व्यक्तित्व विभिन्न रंगों का ही एक पिंड है।

प्रसिद्ध लेखिका मैरी एण्डसन तो यहां तक कहती हैं कि ‘रंग ही जीवन है।

’ यदि जीवन से रंग निकल जाएं तो जीवन मरणासन्न हो जाए।

 हमारी आंखें अनेक रंग देखकर ही स्वप्नों को गुलाबी मानती है।

 गुलाबी रंग गुदगुदाने वाला, मन को भाने वाला, कल्पनाओं में नयी ऊर्जा का संचार करने वाला होता है।

मनुष्य को रंगों से अलग किया ही नहीं जा सकता, जन्म से पहले से ही उसके अंदर रंगों को पहचानने और जानने की अद्भुत क्षमता विकसित होने लगती है तभी तो गर्भावस्था में गर्भवती माता को रंगबिरंगी और खट्टी-मीठी वस्तुएं अधिक भाती हैं।

 ऐसे में हर रंग को अपने साथ ओढ़ना चाहिए और उन लोगों को भी सभी रंगों से प्रेम करना सिखाना चाहिए जो दुख व शोक में रंगों को भूल चुके हैं और केवल नीरस व बेस्वाद मन व भोजन को अपने जीवन का एक अंग बना चुके हैं।

होली का रंगीन त्योहार यही बताता है कि केवल गालों पर गुलाल नहीं बल्कि मन मंे भी रंग चढ़ाएं और ऐसा रंग चढ़ाएं कि आपके रंग में रंगने वाला व्यक्ति कामयाबी व सफलता की सीढ़ियां चढ़ता जाए।

 जीवन में एकरसता न आए इसलिए सभी रंगों का संगम जरूरी है।

 रंगों से विचार बनते हैं, विचारों से तन-मन बनता है और तन-मन से यह संसार सुंदर लगता है।

 मि. हुटेन ने अपनी प्रसिद्ध पुस्तक, ‘व्हाइट कलर मीन्स टू यू’ मंे भी इस बात को स्पष्ट किया है कि विचार और रंग में घनिष्ठ संबंध है और इसका प्रभाव पूरी तरह से व्यक्ति के व्यक्तित्व पर पड़ता है और उसके जीवन को निर्धारित करता है।

वहीं दूसरी ओर नेत्रहीन लोग भी होते हैं जिन्हंे रंगों का एहसास ही नहीं होता।

 परंतु वे अपनी छठी इंद्रिय शक्ति के माध्यम से स्वयं ही रंगों की अनुभूति कर लेते हैं।

 नेत्रहीन विश्व प्रसिद्ध लेखिका हेलन केलर का कहना है कि ‘प्रकृति बेहद खूबसूरत है।

 जब मैं नेत्रहीन होने के बावजूद इसकी महत्ता को अनुभव कर सकती हूं तो वे लोग क्यों इसे अनुभव नहीं कर पाते जो प्रतिदिन अपनी आंखों से तरह-तरह के रंगों को देखने का सौभाग्य प्राप्त करते हैं।

’ हमें प्रतिदिन ईश्वर को धन्यवाद करना चाहिए कि हम रंगों की गोद में हैं, रंगों की दुनिया में हैं और रंग भरी प्रकृति के साथ हैं।

होली यह संदेश देती है कि हर किसी के जीवन में रंग भरो।

 यह रंग व्यक्ति के जीवन में हर पल झलकने चाहिए।

 होली का अर्थ केवल एक-दूसरे को तरह-तरह के रंग लगाना भर नहीं है बल्कि यह बताना भी है कि जरूतमंद व निर्धन के जीवन को भी हम रंगीन बनाएं।

 ऐसा करने से हमारे जीवन में अनगिनत रंगों की बहार तो खिलेगी ही, साथ ही हमारे चेहरे की चमक हमारे तन-मन दोनों को स्वस्थ और सुंदर रखेगी।

जीवन में अध्यात्म घुल-मिल जाए तो अध्यात्म के रंग जिंदगी की खूबसूरती को बढ़ा देते हैं।

 जीवन को समग्रता में जीने का अर्थ ही है कि स्वयं को सक्षम बनाकर सच्चे हृदय से औरों को सक्षम बनाने की प्रक्रिया मंे लग जाना और रंगों की दुनिया में अध्यात्म, खुशी व उत्साह के साथ जीना।

सौजन्य- दैनिक ट्रिब्यून।

