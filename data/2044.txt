हंगामे वाले मसलों की खोज  (दैनिक जागरण )।

बजट सत्र में क्या होगा।

 इस सवाल से ज्यादा अहम सवाल यह बन गया है कि बजट सत्र का क्या होगा।

 ऐसा इसलिए, क्योंकि कांग्रेस के तेवर फिर से तीखे होते दिख रहे हैं।

 वह उन मसलों की खोज करती दिख रही है जिनके जरिये हंगामा किया जा सके और अब हंगामे का मतलब किसी मसले पर सरकार से जवाब मांगना या किसी मसले पर कार्रवाई करना नहीं, बल्कि संसद में ऐसे हालात पैदा करना होता है जिससे वहां कोई काम ही न हो सके।

 इसके भरे-पूरे आसार हैं कि अगर कांग्रेस हंगामा करने लायक कोई मसले नहीं खोज पाई तो उसे ऐसे मसले उपलब्ध करा दिए जाएंगे।

 शायद मीडिया के एक हिस्से ने ऐसी कोशिश शुरू भी कर दी है।

 इस कोशिश के बारे में जानने से पहले यह जानना आवश्यक है कि संसद का पिछले से पिछला यानी मानसून सत्र क्यों बर्बाद हुआ था।

 पिछले वर्ष मानसून सत्र 21 जुलाई से शुरू होना था।

 इसके पहले 14 जून को एक अंग्रेजी चैनल ने सनसनीखेज तरीके से यह बताना शुरू किया कि दाऊद इब्राहिम सरीखे ‘भगोड़े’ और ‘शातिर’ ललित मोदी को ब्रिटेन से पुर्तगाल जाने में सुषमा स्वराज ने मदद की थी।

 गजब हो गया और अनर्थ हो गया के अंदाज में सामने लाई गई इस खबर ने जल्द ही राष्ट्रीय मसले का रूप धारण कर लिया और फिर राजस्थान की मुख्यमंत्री वसुंधरा राजे भी ललित मोदी की संदिग्ध मददगार करार दी गईं।

 खाली हाथ बैठी कांग्रेस को शोर मचाने का मौका हाथ लग गया और राहुल गांधी ने ‘सुषमा स्वराज ने पैसे खाए हैं’ का आरोप लगाना शुरू कर दिया।

, ललित मोदी मसले पर कांग्रेस इतनी उत्साहित हो गई थी कि वह वसुंधरा राजे के बेटे से उनका वह महल भी छीनने पर आमादा हो गई थी जिसके बारे में खुद कभी कांग्रेस की ही राज्य और केंद्र सरकारों ने ही यह माना था कि वह उन्हीं का है।

 चूंकि अन्य विपक्षी दल भी कांग्रेस के साथ खड़े हो गए इसलिए मानसून सत्र की खाट खड़ी हो गई।

 मानसून सत्र बर्बाद करने में विपक्षी दलों और खासकर कांग्रेस को जो सफलता मिली उसका परिणाम यह हुआ कि सत्तापक्ष रक्षात्मक मुद्रा में आ गया और विपक्ष आक्रामक मुद्रा में।

 यह मुद्रा अभी तक बरकरार दिख रही है।

 शायद विपक्षी दल इस नतीजे पर पहुंच चुके हैं कि मोदी सरकार को विफल करने का सबसे आसान तरीका यही है कि संसद न चलने दी जाए।

 अगर ऐसा नहीं है तो किसी को तो यह सुध लेनी ही चाहिए थी कि ललित मोदी का क्या हुआ।

 न तो ललित मोदी को भगोड़ा बताने वाले चैनल ने उनकी सुध ली है और न ही इसी आधार पर संसद को बंधक बनाने वाली कांग्रेस ने।

 बीती जुलाई से अभी तक कांग्रेस ने केवल एक बार तब ललित मोदी को याद किया जब प्रधानमंत्री नवंबर में ब्रिटेन की यात्र पर गए थे।

, चूंकि मानसून सत्र की बर्बादी के लिए जिम्मेदार राजनीतिक दलों की सेहत पर कोई फर्क नहीं पड़ा इसलिए उन्होंने बिना किसी मसले के ही शीतकालीन सत्र को हंगामे की भेंट चढ़ा दिया।

 कांग्रेस और उसके सहयोगी दलों ने जिस नेशनल हेराल्ड मामले पर शीतकालीन सत्र बर्बाद किया उसमें ऐसा कुछ नहीं था कि उसे संसद में उठाया जाता और हंगामा किया जाता, लेकिन ठीक ऐसा ही किया गया और न तो लोकसभा अध्यक्ष कुछ कर सकीं और न ही राज्यसभा के सभापति।

 इस सत्र में सदन की कार्यवाही शुरू होते ही विपक्षी सांसद हंगामा शुरू कर देते और पीठासीन अधिकारी कार्यवाही स्थगित कर चलते बनते।

, मानसून सत्र की तरह शीतकालीन सत्र को बर्बाद करने के बाद सोनिया-राहुल नेशनल हेराल्ड मसले पर राहत पाने के लिए सुप्रीम कोर्ट पहुंचे हैं।

 वे यह काम पहले भी कर सकते थे, लेकिन तब शायद संसद को बाधित करने और उसे बंधक बनाने का मौका नहीं मिलता।

 इस पर सिर्फ कयास ही लगाए जा सकते हैं कि बजट सत्र को बर्बाद करने के लिए किन कथित मसलों का सहारा लिया जाएगा, लेकिन पिछले दिनों एक अंग्रेजी दैनिक में छपी उस खबर का संज्ञान अवश्य लें जो यह कहती है कि बीते साल नरेंद्र मोदी जब न्यूयार्क में इटली के प्रधानमंत्री से मिले थे तो उस दौरान उन्होंने उनसे कथित तौर पर यह कहा था कि वह मछुआरों की हत्या के आरोप का सामना कर रहे इटली के नौसैनिकों को राहत दे सकते हैं, बशर्ते वह उन्हें हेलीकाप्टर सौदे में सोनिया गांधी के खिलाफ कुछ सुबूत उपलब्ध करा दें।

 इस सनसनीखेज खबर का आधार हथियार सौदों के ब्रिटिश दलाल की एक कथित चिट्ठी है, जो उसने हेग स्थित अंतरराष्ट्रीय पंचाट को लिखी है।

 यह हथियार दलाल अगस्ता हेलीकाप्टर खरीद घोटाले में शामिल था और प्रवर्तन निदेशालय को उसकी तलाश है।

, इस सनसनीखेज और शरारत भरी खबर को शेष मीडिया ने महत्व नहीं दिया, लेकिन कांग्रेस ने उस पर गंभीरता प्रदर्शित की है।

 ऐसी गंभीरता यही बताती है कि आने वाले दिनों में कुछ और ऐसी शरारत भरी खबरें आ सकती हैं जिनके जरिये सनसनी मचाई जा सकती है-संसद के भीतर भी और बाहर भी।

 यह कहना कठिन है कि कांग्रेस के साथ मीडिया के एक हिस्से की भी इसमें दिलचस्पी है कि संसद का बजट सत्र भी बाधित हो, लेकिन अगर ऐसा होता है तो फिर संसद कभी नहीं चलने वाली।

, इससे बुरी बात और कोई नहीं हो सकती कि देश संसद चलने की बाट जोहे और कुछ राजनीतिक दल अपना सारा जोर संसद को न चलने देने में लगाएं।

 यह सही है कि संसद सत्र पहले भी बर्बाद हुए हैं, लेकिन बोफोर्स मसले से लेकर कोयला घोटाले तक जो भी मामले संसद की कार्यवाही ठप करने का जरिया बने वे ललित मोदी और नेशनल हेराल्ड सरीखे सतही नहीं थे।

 अगर ललित मोदी और नेशनल हेराल्ड जैसे मसलों पर संसद बाधित हो सकती है तो फिर किसी भी बहाने संसद के कामकाज को रोका जा सकता है।

 दुर्भाग्य यह है कि अब ऐसे बहाने उपलब्ध कराने के लिए मीडिया का एक हिस्सा भी सक्रिय दिखता है।

,  , सौजन्य :- दैनिक जागरण  ,9.02.2016, राजीव सचान (दैनिक जागरण में एसोसिएट एडीटर हैं)।

