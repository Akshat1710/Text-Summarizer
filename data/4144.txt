जनमत जानने का मौका (हिन्दुस्तान)।

हर राज्य की अपनी खासियत होती है, अपनी समस्याएं होती हैं, अपनी राजनीति होती है और अपने मुद्दे होते हैं।

 इसलिए हर राज्य का विधानसभा चुनाव एक अलग रंग में रंगा होता है।

 भले ही राज्यों की राजनीति राष्ट्र से जुड़ती हो, लेकिन चुनाव के मामले में वे अपनी क्षेत्रीयता बनाए रखते हैं।

 लेकिन इस महीने से जिन पांच राज्यों में चुनाव प्रक्रिया शुरू हो रही है, उनके समीकरण इतने सीधे और सरल नहीं हैं।

 ये चुनाव देश ही नहीं, बल्कि कई तरह से पूरी दुनिया के लिए भी महत्वपूर्ण हो गए हैं।

 ये नोटबंदी के बाद देश में हो रहे पहले बड़े चुनाव हैं।

 आम धारणा यही है कि चुनाव से महीनों पहले सभी दल और नेता काला-सफेद नकदी धन जमा करना शुरू कर देते हैं।

, चुनाव में जिस तरह से पैसे का खेल चलता है, उसके लिए यह उन्हें जरूरी लगता है।

 लेकिन इस बार सबके किए-धरे पर पानी फिर चुका है।

 इसके अलावा, हमें ठीक से नहीं पता कि आम लोग इसके बारे में क्या सोच रहे हैं।

 शहरों, कस्बों और गांवों के लोग क्या सरकार के इस कदम के साथ हैं या उसके खिलाफ हैं।

 ये ऐसे सवाल हैं, जो हर किसी के दिमाग में हैं और इन विधानसभा चुनावों से यह उम्मीद बांधी जा रही है कि वे इसका जवाब देंगे।

 वे बताएंगे कि नोटबंदी को किस हद तक पसंद या नापसंद किया गया।

 इस लिहाज से इन चुनावों को नोटबंदी पर जनमत संग्रह की तरह भी देखा जा रहा है।

 हालांकि इन्हें जनमत संग्रह कहना शायद ठीक नहीं है, क्योंकि यह उम्मीद न के बराबर है कि हर राज्य के नतीजों का रुझान एक ही होगा।

 यह जरूर है कि इस बार परेशानी हर पार्टी और हर उम्मीदवार के सामने आएगी, खर्चों को सीमित रखना और कुछ हद तक कैशलेस होना कुछ की मजबूरी भी होगी।

, चुनाव आयोग ने इन चुनावों के लिए खर्च की सीमा तय कर दी है।

 अलग-अलग राज्य में यह सीमा प्रति उम्मीदवार 20 से 28 लाख रुपये है।

 बेशक यह रकम कम नहीं है, पर जिस तरह से अभी तक चुनावों में खर्च होता आया है, उसके मुकाबले यह पर्याप्त भी नहीं है।

 इस बार चुनाव आयोग ने जो आचार संहिता जारी की है, उसमें पेड न्यूज का खासतौर से जिक्र किया गया है।

 आयोग इस बात का पूरा-पूरा ध्यान रख रहा है कि खर्च-सीमा को धता बताने के लिए कहीं उम्मीदवार पैसे देकर अपनी खबरें छपवाने का प्रयास न करें।

, चुनाव आयोग का एक और फैसला महत्वपूर्ण है कि वह इस बार ऐसी चुनाव सामग्री का ज्यादा से ज्यादा इस्तेमाल करेगा, जो पर्यावरण को किसी तरह का नुकसान न पहुंचाती हो।

 राजनीतिक दलों और उम्मीदवारों से भी यही उम्मीद की गई है।

 इस बार चुनाव आयोग मतदाताओं के लिए रंगीन निर्देशिका भी छपवा रहा है, जो उन्हें मतदान के तरीके, उनके अधिकार वगैरह से परिचित कराएगी।

 आयोग ने यह भी कहा है कि वह धर्म को राजनीति से दूर रखने के सुप्रीम कोर्ट के ताजा फैसले पर अमल करेगा।

 हालांकि जमीन पर इसे कैसे किया जाएगा, इस पर कुछ लोगों को संदेह जरूर है।

, इन पांचों राज्यों में सबसे ज्यादा महत्वपूर्ण उत्तर प्रदेश के विधानसभा चुनाव को माना जा रहा है।

 इस प्रदेश का देश में अपना राजनीतिक महत्व तो है ही, साथ ही सबसे बड़ा प्रदेश होने के कारण यह चुनाव बहुत हद तक भविष्य के आसार भी बताएगा।

 बड़ा प्रदेश होने के ही कारण उत्तर प्रदेश का चुनाव सात चरणों में कराने की घोषणा की गई है।

 इस वजह से चुनाव की प्रक्रिया दो महीने से भी ज्यादा समय तक खिंच जाएगी।

 इस बीच गणतंत्र दिवस और वसंत पंचमी जैसे पर्व भी आएंगे।

 साथ ही केंद्रीय बजट भी पेश होगा।

 और जब तक चुनावों के नतीजे आएंगे, होली की मस्ती द्वार पर दस्तक दे रही होगी।

, सौजन्य- हिन्दुस्तान।

