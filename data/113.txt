दलित चेतना के आधार (दैनिक जागरण)।

पांच राज्यों में विधानसभा चुनाव करीब आते ही राजनीतिक दलों में विभिन्न मतदाता समूहों के साथ ही दलितों को खास तौर पर अपनी ओर आकर्षित करने की होड़ है, लेकिन दलित चेतना को समझने के लिए कुछ तथ्यों पर गौर किया जाना आवश्यक है।

 भारत में आम तौर पर दलित को मात्र एक राजनीतिक समूह माना जाता है।

 दलित शब्द के इस्तेमाल से दलितों की एक संघर्षरत सामाजिक समूह की छवि बनती है।

 दलित गहरे रूप से एक सांस्कृतिक समूह हैं।

 हालांकि कुछ पश्चिमी विद्वानों ने दलितों को संस्कृति विहीन समूह तक बता दिया है।

 हमने दो तीन वर्ष पहले इलाहाबाद के गोविंद बल्लभ पंत सामाजिक विज्ञान संस्थान की एक बड़ी शोध टीम के साथ मिलकर उत्तर प्रदेश, बिहार, मध्य प्रदेश, उड़ीसा जैसे राज्यों में दलित लोकप्रिय धार्मिक एवं सांस्कृतिक पंथों का अध्ययन किया था।

 इनमें दलितों के मध्य कबीर पंथ, रविदासपंथ, सतनामी पंथ, महिमा धर्म का अध्ययन किया तो यह देखकर आश्चर्य हुआ कि किस प्रकार इन लोकप्रिय पंथों के प्रभाव में प्राय: दलितों की दैनंदिन संस्कृति, उनका व्यवहार, उनकी बुद्धिमता और उनका लोक विवेक विकसित हुआ है।

 गांवों में दलित समूह के लोगों से जब हम साक्षात्कार कर रहे थे और इस क्रम में उनके गीत और उनकी कथाएं रिकार्ड कर रहे थे तो आश्चर्यजनक रूप से उनकी वाणी में हमें कबीर, रैदास, गुरु घासीदास, महिमा स्वामी की वाणियां सुनाई पड़ रही थीं।

 यूपी में उनकी चेतना में स्वामी अछूतानंद के आदि हिंदू पंथ की चेतना का असर भी दिखाई पड़ता है।

 उनके जन्म से मृत्यु तक के संस्कार, उनके आध्यात्मिक चिंतन इन परिवर्तनकारी संतों एवं पंथों की परंपराओं से बनते दिखे।

हालांकि संतों की जाति नहीं होती, किंतु भक्ति काल में दलित एवं पिछड़ी जातियों में अनेक संत पैदा हुए।

 रविदास जी, धाना, पीपा जैसे महान संत दलित एवं पिछड़ी जातियों के बीच से ही उभरे।

 दलितों की संस्कृति पर एक तरफ भक्तिकालीन संतों का प्रभाव है, जिन्होंने उनमें आत्मसम्मान और मानवीय गरिमा का भाव का पैदा किया।

 यह भी स्पष्ट है कि दलितों के बीच नई जनतांत्रिक संस्कृति पैदा करने में बाबा साहेब अंबेडकर की भी बड़ी भूमिका है।

 अंबेडकर ने उन्हें संविधान की जद में रहकर एक जनतांत्रिक सामाजिक समूह बनने एवं बने रहने की प्रेरणा दी।

 अंबेडकर ने उन्हें यह सिखाया कि जनतांत्रिक सम्मानित नागरिक बने रहने के लिए उन्हें क्या-क्या करना है और भारतीय राज्य के साथ उनका संबंध कैसा हो।

 इस प्रकार दलितों की सामाजिक-सांस्कृतिक चेतना के निर्माण में एक तरफ भक्तिकालीन परिवर्तनकारी पंथों द्वारा पैदा की गई चेतना है तो दूसरी तरफ अंबेडकर द्वारा पैदा की गई चेतना भी है।

 दोनों की भूमिका महत्वपूर्ण है।

 एक प्रकार से ये दोनों उनकी चेतना के दो निर्णायक तत्व हैं जिन्हें जोड़ने से ही समग्र दलित चेतना बनती है।

जो राजनीतिक दल सिर्फ अंबेडकर की चेतना एवं परिप्रेक्ष्य से ही दलितों की चेतना को समझना चाहते हैं वे कहीं न कहीं चूकते हैं।

 इन दोनों में से किसी एक के बिना हम दलित चेतना एवं उनके अंतर्मन की संरचना को अधूरा ही समझ पाएंगे।

 आरपीआई जैसे संगठन जो मात्र अंबेडकरवादी परिप्रेक्ष्य से ही दलितों को समझना चाहते हैं या उनकी गोलबंदी करना चाहते हैं वे शायद यहीं चूकते हैं।

 उत्तर प्रदेश में बहुजन समाज पार्टी के संस्थापक कांशीराम शायद इस तथ्य को समझते थे और शायद इसीलिए एक तरफ तो वह छत्तीसगढ़ में विशाल दलित भागीदारी वाले रामनामी मेले में जाकर वहां भाषण देते थे और साथ ही सतनामियों के बीच काम कर बहुजन नेतृत्व विकसित करते थे वहीं दूसरी तरफ वह अंबेडकर के नाम पर लगने वाले मेलों में भी जाते थे।

 वह उनकी वैचारिकता को सेलेक्टिव ढंग से महत्व देते थे।

कांशीराम अंबेडकर से कई मुद्दों पर विभिन्नता रखते हुए अपनी व्यावहारिक राजनीति विकसित करते थे।

 एक समय उन पर अंबेडकरवादी बुद्धिजीवियों का दबाव था कि वह बौद्ध धर्म ग्रहण कर लें।

 वह यह कहते तो रहे कि हां, ग्रहण कर लेंगें, किंतु उन्होंने ऐसा नहीं किया।

 दरअसल उन्हें पता था कि उत्तर प्रदेश, पंजाब एवं देश के अन्य भागों में दलितों की बहुलांश आबादी कबीरपंथी एवं रविदासी है।

 शायद कांशीराम जानते थे कि अगर वह बौद्ध धर्म ग्र्रहण करेंगे तो दलितों से जुड़ने की प्रतीकात्मक शक्ति खो देंगे।

 इसका असर उनकी राजनीति पर पड़ेगा।

 कांशीराम से दीक्षित मायावती अपनी राजनीति के मध्य चरण तक अपनी सरकार की बड़ी उपलब्धि के रूप में दलित समाज के संतों एवं गुरुओं के सम्मान को बताती रहीं, लेकिन इधर उनके विमर्श में संतों और गुरुओं का नाम आना कम हुआ है।

 ऐसा क्यों हुआ है।

 कबीरपंथ और रविदासी पंथ जैसे लोकप्रिय पंथ दलितों में न केवल सांस्कृतिक चेतना पैदा करते हैं, बल्कि वे राजनीतिक चेतना के निर्माण में भी गहरी भूमिका निभाते हैं।

 आज दलित तेजी से जनतांत्रिक समूह में बदलता जा रहा है।

 इसकी जमीन इन्हीं लोकप्रिय परिवर्तनकारी पंथों से निर्मित हुई है।

 इसी जमीन पर ही अंबेडकर ने दलितों के मानस में जनतांत्रिक चाह का वृक्ष रोपा।

 आत्मसम्मान, मानवीय गरिमा, जाति मुक्ति, समानता जैसी उनकी जनतांत्रिक आकांक्षा इन्हीं पंथों के प्रभाव से उनके मन में, व्यक्तित्व में, सपनों में और आकांक्षाओं में पैदा हुई है।

विभिन्न राज्यों में अपने शोध के दौरान मुझे यह लगातार दिखाई पड़ा कि दलित सदैव राज्य एवं संविधान के साथ चलकर एक जनतांत्रिक नागरिक बने रहना चाहता है।

 अंबेडकर के प्रभाव में उसका मानस किसी भी हिंसक या संघर्षरत रास्ते से बचते हुए चलना चाहता हैं।

 वह संवादी जनतांत्रिक नागरिक बने रहना चाहता है।

 शायद कांशीराम भी इसको समझते थे।

 एक बार किसी ने उनसे पूछा था कि आप बिहार में अपनी राजनीति क्यों नहीं बढ़ाते।

 इस पर उन्होंने कहा था कि जहां गोली-बंदूक का प्रभाव होगा वहां हमारी राजनीति कैसे फैलेगी।

 उन्हें शायद पता था कि दलित मानस एक जनतांत्रिक मानस है और उसे जनतांत्रिक ढंग से ही गोलबंद किया जा सकता है।

 अपने शोध कार्य के दौरान हमने कई बार यह पाया कि कबीर पंथ के आश्रमों में ठहरे हुए पंथियों में और रविदास आश्रमों में वास करने भक्त श्रद्धालुओं में तथा रविदास मेले में धर्म कर्म के बाद सांझ की पूजा या फिर सत्संग के बाद राजनीतिक चर्चा भी होती है।

 आप रीवा में कबीर पंथ के एक मठ में कबीर के साथ अंबेडकर की तस्वीर भी दीवार पर टंगी पाएंगे।

 इस प्रकार ये पंथ उनमें धार्मिक-आध्यात्मिक चेतना विकसित करने के साथ ही उनमें सकारात्मक सामाजिक चेतना भी पैदा करते हैं।

 जो लोग अंबेडकर को इन पंथों के बनाम या फिर इन पंथों को अंबेडकरवादी चेतना के बनाम रखते हैं उनके बारे में मुझे यही लगता है कि वे दलित आकांक्षा, स्वप्न एवं चेतना को आधा-अधूरा ही समझते हैं।

 लेखक बद्री नारायण, प्रोफेसर एवं समाज विज्ञानी हैं , सौजन्य – दैनिक जागरण।

