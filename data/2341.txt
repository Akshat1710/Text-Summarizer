ममता का जिला दौरा (दैनिक जागरण)।

मुख्यमंत्री ममता बनर्जी उत्तर बंगाल के दौरे पर हैं।

 उत्तर बंगाल से लौटने के बाद वह फिर दक्षिण बंगाल के दौरे पर निकलेंगी।

 कहने को तो मुख्यमंत्री अपने जिले दौरे के दौरान प्रशासनिक बैठकें कर रही हैं और कल्याणकारी परियोजनाओं का उद्घाटन कर रही हैं।

 लेकिन सच तो यह है कि इससे ज्यादा वह कहीं अपने राजनीतिक एजेंडे को आगे बढ़ा रही हैं।

 जलपाईगुड़ी में मुख्यमंत्री ने प्रशासनिक बैठक के बाद जो बातें कहीं वह पूरी तरह से राजनीतिक हित से जुड़ी है।

 उन्होंने जिस तरह से शिशु तस्करी बर्दाश्त नहीं करने की बात कही उसी तरह उत्तर प्रदेश की वर्तमान राजनीतिक स्थिति पर भी चिंता जताई।

 शिशु तस्करी और उत्तर प्रदेश की राजनीति पर चिंता जाहिर करना दोनों भाजपा से जुड़े हैं।

 शिशु तस्करी में भाजपा के कुछ नेताओं का नाम जुड़ा हैं।

 उत्तर प्रदेश की राजनीति पर मुख्यमंत्री ने जो चिंता जाहिर की वह एक धर्म विशेष वर्ग से संबंधित है।

 हालांकि सिलीगुड़ी में प्रशासनिक बैठक के बाद मुख्यमंत्री ने विकास कार्यों पर अपना भाषण केंद्रित रखा।

 उन्होंने पर्यटन के विकास, चाय उद्योग की बेहतरी और सड़क निर्माण संबंधी कई विकास परियोजनाओं की घोषणा की।

 मुख्यमंत्री ने खुद कहा है कि 31 मार्च को वह उत्तर बंगाल का दौरा खत्म कर 3 अप्रैल से दक्षिण बंगाल के दौरे पर निकलेंगी।

 उनका दक्षिण बंगाल का दौरा 7 अप्रैल को आसनसोल में जाकर खत्म होगा।

 इस दौरान वह झाडग़्राम और आसनसोल दो नया जिला घोषित करेंगी।

इसमें कोई दो राय नहीं कि राज्य के वरिष्ठ अधिकारियों के जिला दौरा पर होने से प्रशासनिक कार्य में गति आएगी, लेकिन प्रशासनिक कार्यों में गति लाने का उद्देश्य भी राजनीति लाभ अर्जित करने से जुड़ा है।

 2018 में त्रिस्तरीय पंचायत चुनाव है।

 पंचायत चुनाव को ध्यान में रखकर ही मुख्यमंत्री ने जिला दौरा शुरू किया है।

 विपक्षी दलों को भी इसका आभास मिल गया है।

 इसलिए नारद कांड समेत विभिन्न मुद्दे को लेकर विपक्षी दल कांग्रेस और वाममोर्चा सड़क पर उतर गए हैं।

 हालांकि ममता ने अभी से ही भाजपा पर प्रहार करना शुरू कर दिया है ताकि वह ग्राम बांग्ला में घुसपैठ नहीं कर सके।

 भाजपा भी मुख्यमंत्री के जिला दौरा का उद्देश्य समझ रही है।

 इसलिए वह भी बंगाल में अपने स्तर पर अपनी सांगठनिक क्षमता का विस्तार करने में जुटी है।

 स्थानीय संपादकीय : पश्चिम बंगाल ।

सौजन्य- दैनिक जागरण।

