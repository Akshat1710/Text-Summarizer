एक और अग्निकांड (दैनिक जागरण)।

प्रदेश में हर साल करोड़ों रुपये की संपत्ति आग की भेंट चढ़ती है।

 करीब 70 फीसद मामलों में घरों में आग लगने का कारण शार्टसर्किट है।

हिमाचल प्रदेश में आग लगने की बढ़ती घटनाएं चिंताजनक हैं।

 मौसम कोई भी हो, प्रदेश में आग से घर सुरक्षित नहीं है।

 तमाम कोशिशों के बावजूद आग की घटनाओं को रोका नहीं जा सका है।

 दुखद है कि पल भर में लोगों के सिर से आशियाना छिन जाता है व पाई-पाई कर जोड़ी संपत्ति राख के ढेर में बदल जाती है।

 कारण चाहे मानवीय लापरवाही हो या इसे नियति कहें, लेकिन प्रभावित परिवारों को ऐसे जख्म मिल रहे हैं, जिन्हें भरने में लंबा वक्त लगना तय है।

 ऐसे समय में चौकसी या पूर्व आपदा प्रबंधन की बातें किताबी सी लगती हैं।

 शिमला जिले की चिड़गांव तहसील के तांगणू गांव में शनिवार रात को लगी भीषण आग में 40 से अधिक मकान देखते ही देखते राख हो गए।

 कड़ाके की ठंड में 53 परिवारों के सिर से छत छिन गई।

 आग लगने का कारण शार्ट सर्किट बताया जा रहा है।

 लकड़ी के मकान होने के कारण आग पर काबू पाने में कामयाबी नहीं मिल पाई।

 राहत की बात है कि इस घटना में कोई जानी नुकसान नहीं हुआ।

 2015 में कुल्लू जिले का कोटला गांव भी आग की भेंट चढ़ चुका है।

 इसके अलावा लगभग हर रोज प्रदेश में कहीं न कहीं से आग लगने की घटनाएं सामने आ रही हैं।

 प्रदेश के शिमला, चंबा व मनाली में अब तक कई ऐतिहासिक इमारतें आग की भेंट चढ़ चुकी हैं।

 प्रदेश में हर साल करोड़ों रुपये की संपत्ति आग की भेंट चढ़ रही है।

 करीब 70 फीसद मामलों में घरों में आग लगने का कारण शार्टसर्किट दर्ज किया गया जबकि 20 फीसद हादसे लोगों की लापरवाही के कारण होते हैं।

 लोगों को समझना होगा कि आग से बचाव के लिए यदि समय रहते सतर्कता न बरती गई तो इसके परिणाम गंभीर हो सकते हैं।

 शार्ट सर्किट से बचने के लिए समय-समय पर तारों की जांच करवाने की आदत डालनी होगी।

 साथ ही ज्वलनशील सामग्री को घरों के भीतर व आसपास एकत्र न करें, जिससे हादसे का अंदेशा खत्म किया जा सके।

 सबसे जरूरी है कि सरकारी स्तर पर अग्निशमन विभाग को मजबूती देने के लिए प्रयास किए जाएं।

 सभी गांवों को सड़क से जोड़ा जाए ताकि आपात स्थिति में वहां मदद पहुंचाई जा सके।

 हर स्तर से ऐसे प्रयास अपेक्षित हैं कि किसी की खून-पसीने की कमाई आंख के सामने राख के ढेर में न बदले।

 स्थानीय संपादकीय : हिमाचल प्रदेश , सौजन्य- दैनिक जागरण।

