पारदर्शी आवंटन (बिजनेस स्टैंडर्ड)।

सेंटर फॉर पॉलिसी रिसर्च के एक अध्ययन से पता चलता है कि सर्वोच्च न्यायालय के समक्ष जमीन से जुड़े मसलों की तादाद तेजी से बढ़ी है।

 बीते तीन सालों में ऐसे 280 मामले सर्वोच्च न्यायालय के समक्ष आए हैं।

 इनमें मांग की गई है कि भूमि अधिग्रहण, पुनर्वास एवं पुनस्र्थापन (एलएएआर) अधिनियम 2013 के अधीन किए गए भूमि अधिग्रहण को खत्म किया जाए।

 अहम बात यह है कि करीब 95 फीसदी मामलों में देश की सबसे बड़ी अदालत ने पहले मिली अधिग्रहण की सरकारी मंजूरी को खारिज कर दिया है।

 इनमें से करीब तीन-चौथाई मामले छह राज्यों हरियाणा, उत्तर प्रदेश, कर्नाटक, पंजाब, तमिलनाडु और दिल्ली से ताल्लुक रखते हैं।

 जबकि दो तिहाई से अधिक मामलों में विवाद जमीन के बाजार मूल्य के आकलन और भुगतान से संबंधित है।

 अध्ययन का एक नतीजा यह भी है कि इन मामलों में से 86 फीसदी से अधिक में ऊपरी अदालत ने कुल हर्जाना बढ़ा दिया।

 इसमें सरकार द्वारा तय बाजार मूल्य और पुनर्वास का व्यय शामिल है।

यह एक ऐसा रुझान है जिसकी अनदेखी नहीं की जा सकती है।

 भूमि अधिग्रहण एवं पुनर्वास कानून, 2013 के एक प्रावधान में कहा गया है कि जमीन देने वाले अधिग्रहण के लंबित रहते आदेश के खिलाफ अपील कर सकते हैं।

 लंबित अधिग्रहण के खिलाफ सर्वोच्च न्यायालय में ऐसे मामले और अधिक बढ़ सकते हैं।

 यहां तक कि किसी सरकारी परियोजना के लिए अधिग्रहीत जमीन के मामले को भी अब चुनौती दी जा सकती है, बशर्ते कि अधिग्रहण की प्रक्रिया पूरी नहीं हुई हो।

 इसमें कोई संदेह नहीं है कि भूमि अधिग्रहण के लंबित मामले की नए सिरे से न्यायिक सुनवाई विनिर्माण क्षेत्र में नई जान फूंकने के प्रयास को गंभीर क्षति पहुंचा सकती है या फिर वह निवेश को गति देने के प्रयास को झटका दे सकती है।

 नरेंद्र मोदी के नेतृत्व वाली केंद्र सरकार ने शुरुआत में इस भूमि अधिग्रहण एवं पुनर्वास कानून में उचित संशोधन करने का प्रयास किया था ताकि जमीन का अधिग्रहण आसानी से किया जा सके और लोगों को बेहतर हर्जाना मिल सके।

 लेकिन इसे राजनीतिक प्रतिरोध का सामना करना पड़ा।

 सरकार दोबारा ऐसा कोई प्रयास करेगी इसका कोई संकेत नजर नहीं आ रहा है।

 इस बात का भी कोई प्रमाण नहीं है कि राज्यों को भूमि अधिग्रहण और पुनर्वास कानूनों में जरूरी संशोधनों के लिए प्रेरित करने के वादे को पूरा करने की दिशा में क्या किया जा रहा है।

इंडिया डेवलपमेंट फाउंडेशन की ओर से प्रकाशित एक अध्ययन में इस शह और मात से बाहर निकलने की राह सुझाई गई है।

 अगर सरकार 2013 के भूमि अधिग्रहण कानून में संशोधन नहीं कर सकती है।

 तो उसे सरकार को ऐसी राह निकालनी चाहिए कि वह उस जमीन का इस्तेमाल कर सके जो पहले से ही उसके स्वामित्व में है।

 अध्ययन में बताया गया कि सरकार के पास जमीन के ऐसे तमाम टुकड़े हैं जो प्रयोग में लाए जा सकते हैं।

 ऐसी ज्यादातर जमीन नगर निगम सीमा में या नगरों-कस्बों के करीब स्थित है।

 ये जमीन अधिकांश राज्यों में बुनियादी ढांचा विकसित करने के काम आ सकती है।

 इसके अलावा सभी राज्य सरकारों के पास भी ऐसी जमीन होगी जिसका औद्योगिक इस्तेमाल हो सकता है।

 कुलमिलाकर नई बुनियादी या औद्योगिक परियोजनाओं के लिए जमीन की मांग इससे पूरी हो सकती है।

 लेकिन इसके लिए पारदर्शी तरीका अपनाना होगा।

 अगर नीलामी की जाए तो विकृत पूंजीवाद या अनुग्रह के आरोपों से बचा जा सकता है।

 पहले ऐसी जमीन वाले राज्यों को प्रोत्साहित किया जाना चाहिए कि वे अपनी जमीन के आंकड़े सार्वजनिक करें।

 संक्षेप में, राज्यों को अपनी मौजूदा जमीन के पारदर्शी आवंटन के रचनात्मक तरीके तलाशने चाहिए ताकि औद्योगिक और बुनियादी क्षेत्र की आवश्यकता पूरी हो।

, सौजन्य- बिजनेस स्टैंडर्ड।

