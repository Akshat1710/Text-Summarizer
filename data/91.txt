संपादकीय : पाकिस्तानी कथा का कोई खरीदार नहीं (हिन्दुस्तान)।

उरी हमले के बाद भारत ने जो सैन्य कार्रवाई (सर्जिकल स्ट्राइक) की है, उसे लेकर पाकिस्तान की इनकार की मुद्रा समझी जा सकती है।

 दरअसल, पाकिस्तानी फौज ने अपने मुल्क में ‘लार्जर दैन लाइफ’ की जो अपनी हैसियत बना रखी है, और इसके लिए उसके आका जैसी बड़ी-बड़ी बातें करते आए हैं, अगर वह यह मान ले कि भारत ने ऐसा कोई ऑपरेशन किया है, तो उसकी मिट्टी पलीद हो जाएगी।

 पिछले कुछ दिनों के राहिल शरीफ के बयानों पर ही गौर करके देखिए।

 वह कितने बड़े-बड़े बयान अपने लोगों के आगे परोस रहे थे- पाकिस्तान को दुष्प्रचार के जरिये दबाया नहीं जा सकता, हम किसी भी दुस्साहस का करारा जवाब देंगे वगैरह-वगैरह।

 ऐसी सूरत में पाकिस्तान भारत के इस दावे को स्वीकार कर ही नहीं सकता कि हमने उसके सात ‘लॉन्च पैड’ ध्वस्त कर दिए हैं।

, पाकिस्तान की दुविधा यह है कि भारतीय सर्जिकल स्ट्राइक की बात की पुष्टि करते ही उस पर यह जन-दबाव बढ़ जाएगा कि आप भी जवाब दो।

 वैसे भी, हम यह नहीं मान सकते कि हमारे ऑपरेशन के बाद वह शांत बैठ जाएगा।

 पाकिस्तान की तरफ से कुछ न कुछ बड़ा करने की कोशिश जरूर होगी।

 वह किस तरह की होगी, इसे लेकर चार-पांच आशंकाएं हैं।

, पहली आशंका तो यही है कि पाकिस्तान उसी तरह का हमला करने की कोशिश करे।

 लेकिन इसमें उसके लिए काफी खतरा है, क्योंकि अव्वल तो हमारे सैन्य शिविरों की चौकसी काफी बढ़ गई होगी, ऐसे में उसके हमले नाकाम हो सकते हैं, फिर अगर उसके कुछ फौजी भारत को जिंदा हाथ लग गए, तो उसकी और ज्यादा फजीहत हो जाएगी।

 दूसरी आशंका यह है कि वह नियंत्रण रेखा पर लगातार फायरिंग करता रहे, क्योंकि उसे मालूम है कि ऐसी स्थिति में दोनों देशों पर अंतरराष्ट्रीय दबाव पड़ेगा और बीच-बचाव के बाद दोनों देश बातचीत की तरफ मुडेंगे।

 इस तरह, हालात के युद्ध में तब्दील होने के पहले उसे काबू में किया जा सकता है।

 यह पाकिस्तान के लिए सबसे सुरक्षित विकल्प है।

, तीसरी आशंका यह है कि पाकिस्तान हंंदवाड़ा और बारामूला की तरह दहशतगर्दों के हमले कराए।

 हालांकि उसके ये दोनों प्रयास नाकाम रहे हैं, क्योंकि काफी चौकसी बरती जा रही है।

 उसकी चौथी कोशिश यह हो सकती है कि वह भारत के अंदर अपने ‘स्लीपर सेल’ को सक्रिय करके आतंकी वारदात को अंजाम दे।

 लेकिन इसमें एक बड़ा खतरा यह है कि ज्यादा बड़ा नुकसान हुआ, तो भारत की प्रतिक्रिया अब ज्यादा सख्त होगी।

 कोई ठोस सबूत भारत के हाथ लग गया, तो अंतरराष्ट्रीय स्तर पर पहले से ही अलग-थलग पड़ रहे पाकिस्तान के लिए ज्यादा बड़ी मुश्किल खड़ी हो जाएगी।

 उसे यह भी सोचना होगा कि भारत अब काफी आक्रामक रुख अपना चुका है।

 पहले उसकी आतंकी करतूतों पर हमारी प्रतिक्रिया काफी संयत और नरम होती थी, लेकिन सात जगहों पर सर्जिकल स्ट्राइक के बाद अब उसे मालूम पड़ गया होगा कि भारत जैसे को तैसा जवाब देने की मुद्रा अपना चुका है।

 उसकी अगली प्रतिक्रिया इस स्ट्राइक से ऊपर की हो सकती है।

, पाकिस्तान के पास अंतिम विकल्प बचता है, पारंपरिक जंग का।

 कुछ लोग यह दावा कर रहे हैं कि वह ऑपरेशन जिब्राल्टर या कारगिल सरीखे युद्ध की तैयारी में जुट गया है।

 लेकिन मुझे यह दावा अतिरंजित लगता है, क्योंकि पाकिस्तानी फौज इसकी प्रतिक्रिया और परिणाम को बखूबी समझती होगी।

 नजीर के तौर पर, अभी ही भारतीय सर्जिकल स्ट्राइक को लेकर पाकिस्तान में सवाल उठने लगे हैं।

 फौज व हुकूमत-ए-पाकिस्तान की तरफ से पहले तो यही कहा गया कि कुछ नहीं हुआ है।

 फिर बाद में उनके एक बड़े फौजी अफसर के हवाले से खबर आई कि हिन्दुस्तानियों ने कोशिश तो की थी, मगर उनका ऑपरेशन नाकाम रहा।

 उधर मशहूर पाकिस्तानी लेखिका आइशा सिद्दीका ने अपने एक ताजा कॉलम में लिखा है कि हिन्दुस्तानी फौज ने एक टारगेट को निशाना बनाया है, जो लश्कर-ए-तैयबा का ठिकाना था।

 इस हमले में लश्कर के कुछ गुर्गे मारे गए हैं।

 यानी साफ है कि पाकिस्तान की कहानी बदल रही है।

 उधर एक स्टिंग ऑपरेशन में बाकायदा मारे गए फौजियों के नाम तक का जिक्र किया जा रहा है।

 लाजिमी है, पाकिस्तान में कुछ रोज की खामोशी के बाद लोग सवाल पूछने लगें।

 ऐसे में, अपने को नेपोलियन बोनापार्ट से कम न मानने वाले जनरल राहिल शरीफ की तो साख ही खत्म हो जाएगी।

 उनकी रिटायरमेंट भी करीब है।

 इसलिए जनरल कुछ न कुछ तो करेगा ही।

, पाकिस्तानी वजीर-ए-आजम नवाज शरीफ अंदरूनी सियासी मोर्चे पर भी भारी दबाव में हैं।

 नवाज सरकार के खिलाफ इमरान खान की सियासी जमात पहले ही सड़कों उतरी हुई है।

 चार दिन पहले भारतीय सर्जिकल स्ट्राइक पर पार्लियामेंट में अपना पक्ष रखने की बात करने वाले इमरान खान की पार्टी ने बुधवार को अचानक संसद की बहस का बहिष्कार कर दिया।

 आखिर इमरान ने पलटी क्यों मारी।

 कहा जा रहा है कि इसके पीछे किसी का इशारा है।

 जाहिर है, यह इशारा फौज का है।

 फौज का मकसद इमरान खान के जरिये नवाज शरीफ को घेरना है, ताकि वह फौज के खिलाफ कोई माहौल न बनाएं या फिर किसी तरह का कदम न उठा सकें।

 हालांकि नवाज फौज से पंगा लेने की हद तक नहीं ही जाते।

 इसकी वजह बताने की जरूरत नहीं होनी चाहिए।

, नवाज शरीफ की बड़ी परेशानी यह भी है कि अगर हिन्दुस्तान के साथ ज्यादा तनाव बढ़ा, तो उससे देश में अस्थिरता बढ़ेगी और पाकिस्तान की अर्थव्यवस्था को इसके गंभीर नतीजे भुगतने पड़ेंगे।

 कहने की दरकार नहीं कि मुल्क की तरक्की और अवाम की बेहतरी की तमाम योजनाओं पर इसका बुरा असर पड़ेगा।

 अगले साल-डेढ़ साल के भीतर वहां इंतिखाब होने वाले हैं।

 फिर उस वक्त क्या लेकर वह लोगों के बीच जाएंगे।

 अंतराष्ट्रीय स्तर पर पाकिस्तान की कहानी का कोई खरीदार नहीं है।

 इमरान खान की राजनीति उनके लिए बड़ी समस्या बन गई है औरेउधर फौज में इसी महीने के अंत में नेतृत्व परिवर्तन का फैसला होने वाला है।

, नवाज शरीफ कतई नहीं चाहेंगे कि हिन्दुस्तान के साथ तनाव का फायदा उठाकर राहिल शरीफ अपना कार्यकाल एक साल बढ़वाने में कामयाब हो जाएं, जबकि राहिल शरीफ का मनसूबा यही है।

 अगले तीन हफ्ते में फौज और हुकूमत में कशमकश ज्यादा गहराई और सरहद पर हालात अधिक खराब होते हैं, तो राहिल शरीफ को हटा पाना नवाज शरीफ के लिए सियासी तौर पर मुश्किल हो जाएगा।

 पाकिस्तान में सियासत क्या करवट लेती है, यह देखना होगा।

 पर यह तय है कि उसका भारत के साथ पाकिस्तान के रिश्तों पर असर पड़ेगा।

, लेखक- सुशांत सरीन, पाकिस्तान मामलों के विशेषज्ञ।

, (ये लेखक के अपने विचार हैं), सौजन्य- हिन्दुस्तान (07.10.2016)।

