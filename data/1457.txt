किसानों की चिंता (दैनिक जागरण)।

किसानों की आत्महत्याओं पर सुप्रीम कोर्ट ने उचित ही चिंता जताई, लेकिन इसमें संदेह है कि उसकी ओर से केंद्र सरकार, रिजर्व बैंक और राज्य सरकारों को नोटिस जारी करके आत्महत्या के कारणों का पता लगाने के निर्देश देने से कुछ ठोस हासिल होगा।

 बहुत संभव है कि चार हफ्ते बाद अगली सुनवाई में सुप्रीम कोर्ट को यही सुनने को मिले कि कर्ज चुका पाने में नाकामी किसानों की आत्महत्या का एक बड़ा कारण है।

 यह कोई ऐसा तथ्य नहीं जिससे हमारे नीति-नियंता अवगत न हों।

 मुश्किल यह है कि वे किसानों की मूल समस्याओं की तह तक जाने और उनका निवारण करने के लिए जरूरी कदम नहीं उठा पा रहे हैं।

जब कभी कर्ज से परेशान किसानों की आत्महत्याओं का मामला सतह पर आता है तो आम तौर पर यह विचार होने लगता है कि उन्हें साहूकारों से कर्ज लेने से कैसे बचाया जाए।

 कभी-कभी इस पर मंथन शुरू हो जाता है कि किसानों को बैंकों से आसान शर्तो पर कर्ज कैसे मिले।

 इसके साथ ही किसानों के कर्जे माफ करने की भी मांग उठने लगती है।

 यह मांग कभी-कभी पूरी भी हो जाती है।

 पता नहीं क्यों यह साधारण सी बात समझने से इंकार किया जा रहा है कि किसान जब तक कर्ज लेने की स्थिति में रहेगा तब तक वह संकट के घेरे से मुक्त नहीं हो सकता।

 आखिर इस पर विचार क्यों नहीं होता कि किसानों के सामने कर्ज लेने की नौबत ही न आए।

 कोई नहीं जानता कि हमारे नीति-नियंताओं को इस नतीजे पर पहुंचने में कितना समय और लगेगा कि जब तक किसानों को उनकी उपज का उचित मूल्य नहीं मिलता तब तक उनकी हालत में सुधार नहीं होने वाला।

आज अगर खेती घाटे का सौदा बन गई तो मूलत: इसी कारण कि किसानों को उनकी उपज का सही मूल्य नहीं मिलता।

 उनकी समस्या तब भी बढ़ती है जब बारिश की कमी या अन्य किसी आपदा के चलते सही फसल नहीं होती और तब भी जब उपज अच्छी हो जाती है।

 पिछले दो साल औसत किसान कमजोर मानसून के कारण कम उपज का शिकार हुए तो इस साल पर्याप्त उपज उनके लिए मुसीबत बनती दिख रही है।

 यह किसी से छिपा नहीं कि जब कभी किसी इलाके में कोई फसल अच्छी हो जाती है तो उसके दाम गिर जाते हैं।

 कई बार तो किसानों को लागत भी नहीं मिल पाती।

वे ऐसी स्थिति में नहीं होते कि उपज को रोक कर रख सकें या फिर उसका भंडारण कर सकें।

 अनाज का भंडारण तो तब भी संभव है, लेकिन फल-सब्जियों के भंडारण की व्यवस्था तो सरकार को ही करनी होगी।

 आखिर ऐसी व्यवस्था करने में क्या कठिनाई है।

 नि:संदेह खेती के आधुनिक तौर-तरीकों एवं उन्नत बीज-खाद के जरिये कृषि उत्पादकता बढ़ाने की जरूरत है, लेकिन इससे ज्यादा बड़ी जरूरत यह सुनिश्चित करने की है कि किसानों को उनकी उपज का सही मूल्य मिले।

 इसी के साथ यह भी सुनिश्चित किया जाना चाहिए कि किसान खेती के साथ-साथ पशु पालन को भी अपनाएं ताकि किसी कारण उपज कम होने या फसल को नुकसान पहुंचने की स्थिति में वे बदहाली का शिकार होने से बचे रहें।

 संपादकीय-राष्ट्रीय , सौजन्य- दैनिक जागरण।

