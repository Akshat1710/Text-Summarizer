रियो के बाद फिर वही रुदन (दैनिक जागरण)।

अगर रोहतक-हैदराबाद की लड़कियों साक्षी मलिक और पीवी सिंधू ने कांस्य और रजत पदक हासिल कर भारतीय खेल जगत की लाज नहीं बचाई होती तो रियो ओलंपिक में भारत के प्रदर्शन पर रुदन का स्वर और अधिक ऊंचा होता।

 रियो ओलंपिक की पदक तालिका बता रही है कि भारत लंदन ओलंपिक से भी पीछे चला गया।

 लंदन में भारत 55वें स्थान पर था, रियो में 67वें स्थान पर है।

 भारत से तमाम छोटे और संसाधन की दृष्टि से पीछे देश इस पदक तालिका में कहीं ऊंचे स्थान पर हैं।

 रियो में केवल दो पदक संतोष का विषय इसलिए नहीं हो सकते, क्योंकि उनकी संख्या लंदन में छह और बीजिंग में तीन से भी कम है और वह भी तब जब इस बार खिलाड़ियों ने कहीं ज्यादा संख्या में पहले से अधिक स्पर्धाओं में भाग लिया।

 रियो में 117 खिलाड़ियों ने 15 स्पर्धाओं में हिस्सेदारी की, लेकिन टीम स्पर्धाओं को छोड़ दें तो सात-आठ खिलाड़ी ही अपने प्रदर्शन से कुछ उम्मीद बंधा सके।

 साक्षी और सिंधू के अलावा दीपा कर्माकर, अभिनव बिंद्रा, ललिता बाबर, अतानु दास आदि ही अपनी छाप छोड़ सके।

 ज्यादातर खिलाड़ी सामान्य प्रदर्शन ही कर सके।

 कई खिलाड़ी तो बहुत पीछे रहे और यहां तक कि अपनी स्पर्धा भी ढंग से पूरी नहीं कर सके।

 पदक की उम्मीद लेकर गए नरसिंह यादव चार साल की पाबंदी और बदनामी के साथ लौटे।

 आखिर हमारे खेल अधिकारियों को यह सामान्य सी जानकारी क्यों नहीं थी कि रियो में नरसिंह की बेगुनाही के प्रमाण भी देने होंगे।

 अच्छा होता कि नरसिंह के साथ उन पर भी पाबंदी लगती जो खाली हाथ इस भारतीय पहलवान की पैरवी कर रहे थे।

, रियो में केवल दो पदकों के बावजूद एक स्वर यह भी है कि ज्यादा निराश-हताश होने की जरूरत नहीं और भारत ने उतना खराब प्रदर्शन नहीं किया जितना समझा जा रहा है।

 ऐसी दिलासा देते हुए अभिनव बिंद्रा, दीपा कर्माकर, ललिता बाबर आदि के प्रदर्शन का उल्लेख किया जा रहा है।

 इसी क्रम में यह भी बताया जा रहा है कि हम यह न भूलें कि अब हमारे कहीं अधिक खिलाड़ी दुनिया के श्रेष्ठ खिलाड़ियों के साथ प्रतिस्पर्धा कर रहे हैं।

 ऐसे तर्क बेवजह की खुशफहमी हैं।

 ऐसे तर्क पेश करने वाले अभी उसी मानसिकता में दिख रहे हैं जिसके तहत कभी यह कहा जाता था कि ओलंपिक में हिस्सेदारी ही महत्वपूर्ण है।

 ऐसी बातें 40-50 साल पहले ही उपयुक्त थीं।

 अगर इस मानसिकता का परित्याग नहीं किया गया तो ओलंपिक में शामिल होने वाले खिलाड़ियों की संख्या तो बढ़ती रह सकती है, पदक तालिका में स्थान नहीं।

 इस पर हैरत नहीं कि रियो ओलंपिक का समापन होते ही खेल संघों के साथ-साथ खेल मंत्रलय भी आलोचकों के निशाने पर है।

 खेल सुविधाओं के साथ प्रशिक्षकों के अभाव का भी जिक्र किया जा रहा है और यह भी याद दिलाया जा रहा है कि पिछले बजट में वित्तमंत्री ने किस तरह महज 1552 करोड़ रुपये खेलों के मद में आवंटित किए और यह राशि पिछले साल के मुकाबले बस 50 करोड़ रुपये ही अधिक थी।

 अच्छा होता कि इस मामूली खेल बजट पर चर्चा समय रहते की जाती, क्योंकि आर्थिक रूप से कई कमजोर देश खेलों के विकास और उत्थान पर भारत से कहीं अधिक पैसा खर्च करते हैं।

 सवाल यह है कि क्या यह चर्चा तब भी हो रही होती जब रियो में पदकों की संख्या छह-सात तक पहुंच जाती।

 क्या यह बेहतर नहीं होता कि मामूली खेल बजट, खेल सुविधाओं के अभाव पर चर्चा और चिंता लंदन ओलंपिक के बाद ही की जाती।

, खिलाड़ी रातों-रात तैयार नहीं होते और न ही उनका प्रदर्शन एक झटके में निखरता है।

 उन्हें लंबी तपस्या करनी होती है और वह क्या होती है, इसे दीपा कर्माकर और उनके कोच से बेहतर और कोई नहीं बयान कर सकता, जिन्होंने एक पुराने स्कूटर के जरिये स्प्रिंगबोर्ड बनाकर काम चलाया।

 यह ठीक नहीं कि जिस तरह हम सूखे के दौरान जल संरक्षण की परवाह करते हैं कुछ उसी तरह एशियाड-ओलंपिक के बाद खेल सुविधाओं और खेल संगठनों की कार्य प्रणाली पर नजर डालें।

 आम तौर पर हर चार साल बाद ही हमें यह ध्यान आता है कि हमारा खेल बजट कितना कम है और खेल संघों पर किस तरह नेता लोग काबिज हैं अथवा खिलाड़ी किस तरह जरूरी सुविधाओं से वंचित हैं।

 जब तक ऐसा होता रहेगा, कुछ हाथ लगने वाला नहीं है।

 खेल-खिलाड़ियों और प्रशिक्षकों की चिंता हर दिन हर किसी को करनी होगी।

 नि:संदेह इसमें आम जनता भी शामिल है, क्योंकि यह कोई नई-अनोखी बात नहीं कि हमारे देश में खेल संस्कृति का अभाव है।

 तमाम बड़े और नामी स्कूल भी खेल सुविधाओं से हीन हैं।

 कई स्कूल तो ऐसे हैं जिनके पास खेल के मैदान तक नहीं।

 बच्चे खेलना भी चाहें तो उन्हें कोई सिखाने-बताने वाला नहीं होता।

 इसी तरह बच्चे अपने पास-पड़ोस में भी खेल का मैदान तलाशते रहते हैं।

 आम तौर पर उन्हें पार्को में यह कहकर खेलने से रोका जाता है कि फूल-पौधे-घास खराब हो जाएगी।

, यह अच्छी बात है कि पदक विजेता साक्षी और सिंधू पर धन बरस रहा है।

 इन दोनों खिलाड़ियों को अब तक करीब 20 करोड़ रुपये के इनाम देने की घोषणा हो चुकी है।

 अगर इतनी ही राशि समय रहते 10-20 खिलाड़ियों और उनके प्रशिक्षकों पर खर्च की गई होती तो शायद उनमें से आधे पदक जीतकर लौटे होते।

 चंद दिनों बाद ओलंपिक में भारत का प्रदर्शन बीती बात हो जाएगी और इसी के साथ वे सवाल भी नेपथ्य में चले जाएंगे जो खेल संघों, भारतीय खेल प्राधिकरण और खेल प्रशासकों की भूमिका को लेकर उठे हैं।

 इन सवालों के जवाब तलाशे जाने चाहिए और वह बिना किसी देरी के।

 सवालों के निशाने पर सभी जिम्मेदार लोग होने चाहिए, न कि शोभा डे जैसे लोग जिन्हें खेलों से कोई मतलब नहीं।

 अगले ओलंपिक जुलाई 2020 में टोक्यो में होने हैं।

 एक तरह से अब चार साल से भी कम समय बचा है, लेकिन बहुत संभव है कि हम खेल-खिलाड़ियों की सुध तभी लें जब भारतीय खेल दल टोक्यो रवाना होने वाला हो।

 कायदे से खिलाड़ियों की तैयारी का स्तर विश्वस्तरीय बनाने की कोशिश अभी से शुरू होनी चाहिए और उसकी सतत समीक्षा होनी भी चाहिए।

 यदि ऐसा नहीं किया गया तो टोक्यो में रियो से आगे जाना मुश्किल हो सकता है।

, लेखक :- राजीव सचान (दैनिक जागरण में एसोसिएट एडीटर हैं)।

सौजन्य :- दैनिक जागरण, 23-08-2016।

