सबक लेने की जरूरत (दैनिक जागरण)।

झारखंड हाई कोर्ट के मुख्य न्यायाधीश प्रदीप कुमार मोहंती की एक टिप्पणी ने घूसखोरी को लेकर सबके बीच चिंतन मनन व कारगर कदम उठाने का मौका दिया है।

 उन्होंने यातायात व्यवस्था पर सुनवाई के दौरान कहा कि घूसखोरी सिस्टम में घुलमिल गई है।

 पासपोर्ट वेरिफिकेशन के लिए उनके बेटे से भी ओडिशा पुलिस ने रिश्वत मांगी थी।

 उन्होंने उदाहरण तो ओडिशा का दिया, लेकिन यह उदाहरण झारखंड पर भी पूरी तरह से फिट बैठता है।

15 नवंबर 2000 को अस्तित्व में आए झारखंड में रिश्वतखोरी के लिए राजनीतिक अस्थिरता व मिलीजुली सरकारों की मजबूरी को बड़ा कारण माना जाता रहा है।

 मुख्य न्यायाधीश की इस टिप्पणी से सबक लेने की जरूरत है।

 प्रशासन से लेकर सियासी दलों तक और सामाजिक संगठनों से लेकर आम जनता तक को इसे एक मौका के रूप में लेना चाहिए।

 अच्छी बात यह कि राज्य में अब पूर्ण बहुमत की सरकार है और इसके मुखिया भी भ्रष्टाचार को समूल नष्ट करने के लिए दृढ़ हैं।

 अब आवश्यकता प्रभावी रणनीति बनाकर इसपर अमल करने की है।

 शुरुआत ऊपर से ही की जानी चाहिए।

 सबसे पहले शीर्ष पर बैठे नौकरशाह व प्रशासनिक तंत्र को ईमानदारी से काम करने के लिए आगे आना चाहिए।

 कामकाज को पारदर्शी बनाया जाए।

 परिणाम देने की समय सीमा तय हो।

 शीर्ष पर बैठे लोग हर साल तय समय पर अपनी संपत्ति को सार्वजनिक करें।

 प्रशासन और खासकर पुलिस में नीचे स्तर के भ्रष्टाचार को खत्म करने के लिए ऑनलाइन सेवा को कारगर हथियार बनाया जा सकता है।

 जिन कामों के लिए थानों या सरकारी दफ्तरों का चक्कर काटना पड़ता है, वे सारे काम यदि ऑनलाइन होने लगेंगे तो भ्रष्टाचार पर रोक संभव है।

 भ्रष्टाचार निरोधक कोषांग से तय समय के भीतर शिकायत पर कार्रवाई की व्यवस्था भी सुनिश्चित करनी होगी।

 यह भी तय करना होगा कि भ्रष्टाचार के आरोपी पर कार्रवाई करने में तनिक भी देर न हो।

 अक्सर होता यह है कि भ्रष्टाचार के आरोपी लंबी कानूनी प्रक्रिया से खुद को बचाने में सफल हो जाते हैं।

 होना यह चाहिए कि भ्रष्टाचार से जुड़े मामलों के त्वरित निष्पादन के लिए विशेष कोर्ट का गठन हो।

 तय समय में केस का निपटारा सुनिश्चित किया जाए।

 यदि इस दिशा में मजबूत इरादे के साथ पहल की जाए तो बेहतर नतीजे सामने आएंगे।

 स्थानीय संपादकीय : झारखंड , सौजन्य- दैनिक जागरण।

