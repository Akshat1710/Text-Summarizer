प्रशासन का शीत युद्ध  (दैनिक जागरण )।

बिहार में हुए चुनाव के पैटर्न पर सातवें वेतन आयोग के मैदान में दो गुटों के बीच जबर्दस्त जंग छिड़ी हुई है।

 यह ‘शीत युद्ध’ आइएएस बनाम अन्य सभी सरकारी सेवाओं के महागठबंधन के बीच है।

 आइएएस गुट जिन तीन महत्वपूर्ण तर्को के आधार पर देश के सर्वोच्च एवं सर्वत्र प्रशासन पर अपना एकछत्र नियंत्रण चाहता है वे तर्क हैं (1) हम परीक्षा में सबसे अधिक नंबर हासिल करते हैं, (2) हम देश के दूरदराज क्षेत्रों में भी जाकर काम करते हैं और (3) हमें अलग-अलग मंत्रलयों-विभागों का अनुभव होता है।

 जाहिर है कि महागठबंधन इन तथाकथित ठोस तर्को को नकारते हुए कहता है कि परीक्षा के नंबर प्रशासनिक योग्यता का एकमात्र प्रमाण नहीं होता, जैसा कि शशि थरूर ने भी अपने ट्वीट में इसे सही माना है।

 वैसे यहां इस बात पर गौर किया जाना चाहिए कि यह परीक्षा कुल 2025 अंकों की होती है और टॉपर तथा अंतिम उम्मीदवार (कुल लगभग एक हजार) के बीच अंकों का अंतर मात्र सवा सौ, डेढ़ सौ का ही होता है।

 सन 2015 में घोषित रिजल्ट में टॉपर को इंटरव्यू में जहां 275 में 160 नंबर मिले वहीं सूची के बॉटम वाले को 200 नंबर।

 सिविल सर्वेट के रूप में आगे चलकर इन थोड़े से कम-अधिक नंबरों की भूमिका क्या रह जाती है, यह निर्विवाद है।

 वैसे भी यदि नंबर का ही राग अलापा जाए तो मैं बताना चाहूंगा कि इस वर्ष की टॉपर को प्रारंभिक परीक्षा में कुल 205 अंक ही मिले, जबकि कट ऑफ मार्क्‍स 204 का था।

 यानी कि उन्हें यदि दो नंबर भी कम मिले होते तो पहली दौड़ में ही वह बाहर हो गई होतीं।

 परीक्षा के कई-कई परिणाम इस बात के गवाह हैं कि आइपीएस एवं अन्य सेवाओं के लिए सेलेक्टेड कैंडिडेट्स ने जब फिर से आइएएस के लिए परीक्षा दी तो वे प्री भी क्वालीफाई नहीं कर सके।

 यह स्थिति आइएएस में चयनित उम्मीदवारों के साथ नहीं हो सकती, क्या वे यह दावा कर सकेंगे।

, सच बात तो यह है कि एक बार के थोड़े से प्राप्त अधिक अंकों को रक्षा कवच की तरह इस्तेमाल करते हुए ये आइएएस अधिकारी कार्य-क्षेत्र में होने वाली खुली प्रतियोगिता से बचना चाह रहे हैं।

 यदि वे सचमुच सवरेत्तम हैं, जिसे उन्होंने सिविल सेवा परीक्षा में सिद्ध कर दिया है, तो फिर किसी तरह का भय कैसा।

 दूर-दराज के क्षेत्रों में जाकर काम करने वाली उनकी दलील एक दलील भर है।

 वहां मुख्यत: स्टेट सिविल सर्विस के लोग जाकर काम करते है।

 आइएएस तो उनसे वैसे ही काम लेते हैं जैसे कि पतंग उड़ाने वाला स्वयं को आकाश में उड़ने वाला कहे।

 सर्विस में आते ही इन पर कार्ल मार्क्‍स के वर्ग-चरित्र का सिद्धांत इस कदर हावी हो जाता है कि ये खुद को ‘जिले का मालिक’ समझने में तनिक भी देर नहीं लगाते।

 आज आजादी के 68 साल बाद भी इस देश का आम आदमी इनसे गिड़गिड़ाते हुए ही मिल सकता है, वह भी इस अंदाज में कि साहब उन पर अहसान कर रहे हैं।

 कारण चाहे काम का अधिक बोझ ही क्यों न हो, लेकिन गांव-गंवई के दौरे अब बीते दिनों की बातें ही रह गई हैं।

 फलस्वरूप इस वर्ग के पास ‘दूर-दराज’ के केवल उतने ही अनुभव की पूंजी रह जाती है, जितनी वह इस नौकरी में आने से पहले तक थी।

 आदर्श की बातें अलग हैं, किंतु यथार्थ यह है कि पूरी सिविल सेवा में सबसे अधिक सामंतीय चेतना यदि किसी में है तो वह यही वर्ग है।

 एक महीने पहले ही मध्य प्रदेश के एक जिला कलेक्टर द्वारा एक इंजीनियर को सरेआम थप्पड़ मारने की खबर ने प्रदेश के इंजीनियरों को सामूहिक हड़ताल करने की ओर धकेल दिया था।

, तीसरा तर्क अनेक मंत्रलयों और विभागों में काम करने के वैविध्यपूर्ण समृद्ध अनुभव का है, जो शायद सबसे कमजोर तर्क मालूम पड़ता है।

 यहीं पर सामान्यज्ञ और विशेषज्ञ का द्वंद्व पैदा होता है।

 थोड़ा-थोड़ा सब कुछ जानने वाले के साथ सबसे अधिक दिक्कत यही होती है कि वह किसी के बारे में पूरी तरह नहीं जानता।

 लेकिन दिखावा यह कि वह सब कुछ जानता है।

 यदि उन्हीं के तर्क को लिया जाए तो क्या यह बेहतर नहीं होगा कि जल संसाधन मंत्रलय के सचिव एवं संयुक्त सचिव के पदों पर वे अधिकारी आएं जिन्होंने इंडियन इंजीनियरिंग सर्विसेस की राष्ट्रीय परीक्षा को पास किया और बाद में बीस सालों तक जल संसाधनों का प्रबंधन किया।

 स्पष्ट है कि इन्हें इस विषय का ज्ञान उस आइएएस की तुलना में कई गुना बेहतर होगा, जिसने नगर निगम के आयुक्त के रूप में शहर के पेयजल की आपूर्ति का प्रबंधन किया हो।

 भारतीय सूचना सेवा के अधिकारियों को सूचना एवं प्रसारण सचिव, राजस्व सेवा के अधिकारियों को राजस्व सचिव तथा आइपीएस को गृह सचिव बनाने में हिचक क्यों होनी चाहिए।

 यहां जापान का उदाहरण लिया जा सकता है।

 वहां की सबसे इलीट मानी जाने वाली सिविल सिर्विस के अधिकारियों को अपना पूरा कॅरियर एक ही मंत्रलय में बिताना पड़ता है।

 इसके कारण अपने विषय पर उन्हें महारत हासिल हो जाती है, ठीक उसी तरह जैसे कि भारत में आइएएस को छोड़कर अन्य अधिकांश सेवाओं के अधिकारी अपने-अपने विषयों के विषेषज्ञ होते हैं।

 जापान ने 1995 से अब तक अपनी सिविल सेवाओं के स्वरूप पर तीन बार विचार किया है, जिसकी दिशा विशेषज्ञता की ओर रही है।

 लेकिन भारत इसके विपरीत सामान्यज्ञ की ओर बढ़ रहा है।

 सन् 1990 में केंद्र सरकार में सचिव के जितने पदों पर आइएएस पदस्थ थे, आज उनका प्रतिशत पहले से भी अधिक है, जबकि जमाने की मांग विशेषज्ञों की है।

, देश के संपूर्ण प्रशासनिक तंत्र पर आइएएस की पकड़ इतनी मजबूत और सर्वत्र है कि अन्य सेवाओं का मनोबल बुरी तरह डाउन है।

 राज्यों में तो डायरेक्ट आइएएस और प्रमोटी आइएएस के बीच एक अलग तरह का तनाव बढ़ता जा रहा है।

 यहां एक अलग ही तरह का जातिवाद दिखाई पड़ता है।

 अब सवाल यह है कि देश की संपूर्ण सेवाओं का प्रशासनिक समावेश किया जाए या फिर आइएएस की सर्वोच्चता को बनाए रखकर शेष बड़े भाग को इनके मातहत सिसकने और टकराने के लिए छोड़ दिया जाए।

 यह स्वाभाविक है कि कोई भी समूह स्वयं को मिले अधिकारों से वंचित होना नहीं चाहेगा, बल्कि उसकी कोशिश यही होगी कि उसमें और अधिक इजाफा ही हो।

 अब यह देखना सरकार का काम है कि राष्ट्र के हित में क्या करना चाहिए।

,  ।

सौजन्य :- दैनिक जागरण ,30.11.2015, डॉ विजय अग्रवाल (जाने-माने स्तंभकार हैं और प्रशासनिक अधिकारी रह चुके हैं)।

