आंशिक सफलता (दैनिक जागरण)।

पंजाब में विधानसभा चुनाव के बाद बेशक अपराध कुछ बढ़े हैं, लेकिन अच्छी बात यह है कि इस दौरान अपराधियों के खिलाफ पुलिस के हाथ कुछ सफलताएं भी लगी हैं।

 बात चाहे विगत दिनों मुठभेड़ के बाद कुछ गैंगस्टरों के पकड़े जाने की हो अथवा होशियारपुर-चिंतपूर्णी फोरलेन प्रोजेक्ट में हुए घोटाले में संलिप्त अधिकारियों, कर्मचारियों व नेताओं पर शिकंजा कसने की, पुलिस व जांच एजेंसियों ने उम्मीदें जरूर जगाई हैं।

 रविवार को भी पटियाला व मोगा पुलिस के हाथ बड़ी सफलता लगी, जब उसने नाभा जेल ब्रेक कांड के मुख्य आरोपी गुरप्रीत सेखों को उसके तीन साथियों सहित दबोच लिया।

 सेखों सहित चारों गैंगस्टर गांव ढूडीके में एक एनआरआइ के घर में छिपे हुए थे।

 सर्वविदित है कि गत वर्ष 27 नवंबर को नाभा जेल पर हमला कर दस से अधिक हथियारबंद गैंगस्टर छह कैदियों को भगा ले गए थे।

 इस घटना से जहां पुलिस की खासी किरकिरी हुई थी, वहीं प्रदेश की कानून व सुरक्षा व्यवस्था पर भी सवाल उठने और तेज हो गए थे।

 निस्संदेह पुलिस की साख के लिए यह मामला बहुत महत्वपूर्ण था।

 पुलिस को सेखों तक पहुंचने में कुछ समय जरूर लगा, लेकिन इससे कुछ हद तक संतोष किया जा सकता है कि आखिर उसे पकडऩे में वह सफल रही।

 हालांकि इसे आंशिक सफलता कहा जाए तो गलत नहीं होगा।

 ऐसा इसलिए क्योंकि इस मामले के तार विदेशों से जुड़े हुए दिखाई दे रहे हैं।

 ऐसा सामने आ रहा है कि इस घटना को अंजाम देने के लिए विदेश से फंडिंग हुई थी।

 यदि ऐसा है तो यह अंदाजा सहज ही लगाया जा सकता है कि कितने बड़े स्तर पर इसकी योजना बनी होगी।

 इसके अतिरिक्त इन अपराधियों से 15 जाली पहचान पत्र भी बरामद हुए हैं, जो यह बताने के लिए पर्याप्त है कि जाली पहचान पत्र, जाली डिग्री बनाने का धंधा भी किस स्तर तक फैला हुआ है।

 पुलिस को चाहिए कि वह अपराधियों से जितना शीघ्र हो सके सारे राज जानने की कोशिश करे, ताकि इस अपराध से जुड़ी हर शाखा को समय रहते काटा जा सके।

 यह इसलिए भी आवश्यक है क्योंकि इस घटना से जुड़े अपराधी विदेश भागने की फिराक में लगे हुए हैं।

 सेखों भी ऐसे ही प्रयास में था।

 जब तक इस घटना से जुड़ी सारी कडिय़ों को तोड़ नहीं दिया जाता तब तक पुलिस को संतुष्ट नहीं होना चाहिए।

 स्थानीय संपादकीय : पंजाब , सौजन्य- दैनिक जागरण।

