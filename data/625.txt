गांवों के अधूरे सपने (दैनिक जागरण)।

कालचक्र गतिशील है।

 दुनिया बदल रही है, लेकिन भारत के 638000 ग्रामों में समय अचल खड़ा है।

 गांवों का रूप, स्वरूप जस का तस है।

 राजनीति ने ग्राम विकास पर लगातार नारेबाजी की।

 ग्राम विकास से संबंधित ढेर सारी योजनाएं चलीं, चल भी रही हैं।

 अरबों की धनराशि ग्राम विकास योजनाओं के पेट में गई।

 वित्त आयोग ने ग्राम पंचायतों, क्षेत्र पंचायतों व जिला पंचायतों के लिए अलग से भारी धनराशि की सिफारिश की।

 धन पंचायतों को मिल रहा है।

 विकास की अन्य योजनाएं भी समानांतर चल रही हैं।

 केंद्र की अपनी और राज्य की अपनी।

 जिलास्तर पर मुख्य विकास अधिकारी को अलग से संपूर्ण जिम्मेदारियां मिलीं।

 विधायक, सांसद क्षेत्रीय निधि का धन प्रावधान अलग से हुआ।

 लेकिन नतीजे अच्छे नहीं आए।

 मनरेगा के बावजूद गांव में रोजगार नहीं।

 शिक्षित युवा भी बेरोजगार हैं।

 पीने का शुद्ध पानी नहीं।

 बीमार को दवाई नहीं।

 नाली खड़ंजा नहीं शिक्षा की ठीक व्यवस्था नहीं।

 अधिकांश गांवों में बिजली नहीं, खंभे हैं तो तार नहीं, तार हैं तो खंभा नहीं।

 जहां दोनों हैं, वहां ट्रांसफार्मर नहीं।

 कृषि से आय नहीं।

 महात्मा गांधी ने स्वावलंबी गांव का स्वप्न देखा था-‘प्रत्येक गांव का अपना स्कूल, अपना अस्पताल, व्यायामशाला और अपनी जरूरत का अन्न, सब्जी, फल।

’ पं. दीनदयाल उपाध्याय ने ग्रामवासियों के दुखदर्द दूर करने को व्रत बताया था।

 लेकिन गांवों में अंधकार है।

प्रधानमंत्री नरेंद्र मोदी ने ऐसे ही ध्येय के अनुरूप लोकनायक जयप्रकाश नारायण की जन्मतिथि के दिन सांसद आदर्श ग्राम योजना की घोषणा की थी।

 प्रधानमंत्री ने सांसदों से अपने संसदीय क्षेत्र में कम से कम तीन आदर्श ग्राम चयन की अपेक्षा की।

 आदर्श गांव का लक्ष्य 2019 तक पूरा करना है।

 योजना में अच्छे स्कूल, स्वास्थ्य सुविधाएं, गरीबों को आवास आदि के काम सम्मिलित किए गए थे।

 इन कार्यो के लिए पहले से जारी इंदिरा आवास योजना, प्रधानमंत्री ग्राम सड़क योजना, मनरेगा, पंचायतों में उपलब्ध केंद्र राज्य, वित्त आयोग की धनराशि व सांसद निधि आदि से धन सदुपयोग अपेक्षित था।

 योजना में आदर्श गांव का मॉडल है, लेकिन अनेक राज्य सरकारों द्वारा सहयोग न करने और सभी विभागों में जरूरी तालमेल न होने के कारण अपेक्षित परिणाम नहीं आए।

 अनेक सांसदों ने गांव भी नहीं चुने।

 अनेक विभिन्न स्तर पर होने वाली अडं़गेबाजी से भी पीड़ित हुए हैं।

 अन्य अनेक कारण भी होंगे।

 मूलभूत प्रश्न है कि आखिरकार सरकारी तंत्र के सामने कठिनाइयां क्या थीं।

 उन्होंने योजना के क्रियान्वयन में रूचि क्यों नहीं ली।

 इसलिए ‘आदर्श ग्राम’ बनाने की इस योजना में अपेक्षित परिणाम न आने की वजहों पर गहन जांच व विचार विमर्श की आवश्यकता है।

उत्तर प्रदेश सरकार ने इस योजना में रुचि नहीं ली।

 राज्य सरकार की ऐसी ही डॉ. लोहिया ग्राम योजना है।

 जहां सांसद आदर्श ग्राम योजना में ग्राम चयन का अधिकार सांसद का है वहीं लोहिया ग्राम योजना में ग्राम चयन के मानक हैं।

 लेकिन व्यवहार में ऐसे मानक नहीं अपनाए गए।

 ज्यादातर लोहिया ग्रामों का चयन राजनीतिक स्तर पर हुआ।

 अन्य राज्य सरकारों की भी अपनी योजनाएं हैं।

 मूलभूत समस्या नीति निर्माण की है।

 केंद्र और राज्य, दोनों ही ग्राम विकास चाहते हैं।

 बजट में अलग-अलग धन प्रावधान करते हैं।

 बहुधा योजनाएं एक जैसी हो जाती हैं।

 इंदिरा आवास योजना केंद्र की है, लोहिया आवास उत्तर प्रदेश की।

 प्रधानमंत्री ग्राम सड़क योजना केंद्र की है।

 राज्यों में भी अपनी सड़क योजनाएं हैं, राज्य लोक निर्माण विभाग के पास बजट होता है।

 लेकिन सभी योजनाओं का क्रियान्वयन राज्य सरकार द्वारा ही होता है।

 केंद्र के पास अपनी योजना लागू करने का कोई तंत्र नहीं है।

 इसलिए गहन समन्वय की ही आवश्यकता है।

ग्राम विकास का विचार कई संस्थाओं व कार्यक्रमों में घूमता रहा है।

 1952 में तत्कालीन केंद्रीय मंत्री केएम मुंशी की समिति की सिफारिश पर ‘सामुदायिक विकास कार्यक्रम’ की शुरुआत हुई।

 इसके लिए केंद्र में प्रधानमंत्री, राज्यों में मुख्यमंत्री, जिलास्तर पर डीएम व खंड स्तर पर बीडीओ की अध्यक्षता में समितियां बनीं।

 दो अक्टूबर 1952 के दिन देश में 55 विकास खंडों का उद्घाटन हुआ।

 दो अक्टूबर 1980 के दिन देश में ‘समन्वित ग्रामीण विकास कार्यक्रम’ की घोषणा हुई।

 जिला स्तर पर जिला ग्रामीण विकास एजेंसी बनी।

 विधायकों, सांसदों और विकास के सभी अधिकारियों को सदस्य बनाया गया।

 संविधान के 73वें संशोधन (1992) में ग्राम पंचायतें क्षेत्र पंचायत व जिला पंचायतें शक्ति संपन्न संवैधानिक संस्था बनी।

 वित्त आयोगों की सिफारिशों पर पंचायती संस्थाओं को धन मिलता है।

 तमाम अन्य बजट प्रावधानों का धन भी ग्राम विकास पर खर्च होता है।

 बावजूद इसके गांवों की हालत नहीं सुधरती।

 राष्ट्रीय उत्पादन में कृषि सहित अन्य तमाम क्षेत्रों में उनका श्रम तप लगता है, लेकिन राष्ट्रीय अर्थव्यवस्था में उनको उनका हिस्सा नहीं मिलता।

 बुनियादी सवाल यही है कि केंद्र व राज्यों द्वारा ग्राम विकास के नाम पर खर्च किए गए अरबों खरबों की धनराशि कहां चली जाती है।

 गांव उदास हताश क्यों हैं।

 हमारे तंत्र की विफलता का राज क्या है।

संसदीय जनतंत्र का व्यावहारिक उपकरण दलतंत्र है।

 दलतंत्र ग्राम विकास पर शोर मचाता है।

 ग्राम विकास से जुड़े सत्तातंत्र का वास्तविक संचालन प्रशासन तंत्र करता है।

 केंद्र व राज्य पुरानी लीक पर काम कर रहे हैं।

 प्रशासन तंत्र सूखे के समय बाढ़ पर बैठकें बुलाता है और बाढ़ के समय सूखे पर।

 बाढ़ में हजारों गांव डूबते हैं, इस समय भी लाखों ग्रामीण बेघरबार हैं।

 बाढ़ से बचाव भी ग्राम विकास की योजनाओं का हिस्सा रहा है।

 इस पर भी तमाम धन खर्च हो चुका है, लेकिन बाढ़ है कि हर नए बरस अपना पुराना रिकार्ड तोड़ रही है।

विश्व के अधिकांश गांव आधुनिक हो गए।

 कुछ विद्वानों ने गांधीजी के ग्राम समृद्धि स्वप्न को जर्मनी की ग्रामीण संस्था मार्क से जोड़ा था।

 जर्मनी के गांव पहले ही समृद्ध हो चुके थे।

 कौटिल्य के ‘अर्थशास्त्र’ और कई चीनी यात्रियों के विवरण में यहां के गांवों की प्रशंसा है।

 लेकिन 21वीं सदी के हमारे गांवों में अस्पताल नहीं, तंत्र मंत्र से भूत भगाने वाले ओझा हैं।

 ग्राम विकास का धन लूटने के ठेकेदार युद्धरत हैं।

 जहां सरकारी अभिलेखों पर सड़कें हैं, वहां वास्तव में नाला है।

 जहां मनरेगा के धन से बना तालाब लिखा है वहां मौके पर किसी ताकतवर की अवैध कब्जे वाली जमीन है।

 गांव हताश निराश हैं।

 सो ग्रामीण शहर भाग रहे हैं।

 रोजगार के लिए, अच्छी चिकित्सा या शिक्षा के लिए।

 लेकिन महानगर भी अराजक दशा में हैं।

 सब तरफ अव्यवस्था और रोड जाम।

 अनियोजित विकास का हश्र बुरा है।

 अधिकांश राजनेता ग्राम विकास की बातें ज्यादा करते हैं, शहरी विकास की कम।

 लेकिन विकास एक गाली जैसा शब्द हो गया है।

 जरूरत है कि केंद्र व राज्य विकास को पुनपर्रिभाषित करें और वास्तविक क्रियान्वयन की व्यावहारिक रूपरेखा भी बनाएं।

लेखक – हृदय नारायण दीक्षित।

(लेखक उप्र में भाजपा विधान परिषद दल के प्रमुख रह चुके हैं)।

सौजन्य – दैनिक जागरण (05.08.2016)।

