अच्छी पहल (दैनिक जागरण)।

नोटबंदी के बाद आम आदमी खासकर वेतनभोगी और पेंशनभोगी को हुई कठिनाइयों को ध्यान में रखकर राज्य सरकार ने अगले महीने के लिए अभी से तैयारी शुरू कर दी है।

 सरकार ने समय रहते बैंकों से बात कर समस्या को टालने की कोशिश की है।

 सरकार के आग्रह को मानकर यदि बैंक काम करें तो तय है कि दिसंबर की शुरुआत के साथ नए नोटों की अनुमानित कमी उस स्तर पर प्रभावित नहीं करेगी जितना पिछले कुछ दिनों से कर रही है।

 सुदूर ग्रामीण इलाकों और खदान क्षेत्रों के लिए सरकार की चिंता खास है।

 खदानों पर आश्रित एक बड़ा वेतनभोगी वर्ग नियोजक से नकद वेतन ही उठाता है।

 सरकार इस व्यवस्था को कैशलेस मोड पर ले जाना चाह रही है लेकिन इसमें अधिक समय लगेगा।

वेतन भुगतान की तारीख नजदीक आते ही राज्य सरकार ने अतिरिक्त सतर्कता दिखाई है और यही आम लोगों के लिए राहत की बात है।

 शनिवार को मुख्यमंत्री की अध्यक्षता में उच्चस्तरीय बैठक के साथ ही राज्य सरकार ने लोगों के मन में विश्वास पैदा करने में सफलता तो हासिल कर ली है लेकिन बैंकों की कार्यप्रणाली अब भी अविश्वसनीय है।

 सभी बैंक शाखाओं और एटीएम में पर्याप्त मात्रा में राशि उपलब्ध कराने में अनदेखी का मतलब है कि समस्या को विकराल रूप धारण करने के लिए छोड़ देना।

 राशि का वितरण सही तरीके से करने के लिए ही मुख्यमंत्री ने बैंक शाखाओं की मैपिंग का निर्देश दिया है।

 ध्यान यह रखना होगा कि इस निर्देश के अनुपालन में कहीं चूक न हो।

 नोटबंदी के फैसले के बाद नए महीने की शुरुआत में ससमय वेतन अथवा पेंशन भुगतान बड़ी चुनौती है।

 नवंबर में नोटबंदी के फैसले के पूर्व ही लोगों के बैंक एकाउंट में पैसे आ गए थे और दीपावली एवं छठ जैसे पर्व बीत गए थे जिससे कैश की कमी विकराल रूप धारण नहीं कर सकी।

 दिसंबर में वेतन-पेंशन के साथ ही लोगों को क्रिसमस और पिकनिक के लिए कैश की आवश्यकता होगी और ऐसे में थोड़ी सी भी चूक विकट स्थिति पैदा कर सकती है।

 हालांकि शनिवार की बैठक में ही सरकार ने कैशलेस इकोनॉमी की ओर बढऩे का संकेत दे दिया है।

 श्रम विभाग को इसके लिए विशेष पहल करनी होगी, असंगठित क्षेत्र के मजदूरों का खाता व्यापक पैमाने पर खोला जाए ताकि वेतन अथवा पेंशन सीधे उनके खाते में जा सके।

 सीएम ने इसकी नियमित समीक्षा करने की भी बात कही है।

 कैशलेस इकोनॉमी के लिए इलेक्ट्रॉनिक लेन-देन को बढ़ावा देना व्यवसायियों के बगैर संभव नहीं है।

 ऐसे में इस वर्ग का साथ मिलना सरकार के लिए आवश्यक है।

 इससे ई-पॉस, मोबाइल बैंकिंग, यूपीआइ जैसे माध्यमों को अधिक से अधिक लोग इस्तेमाल कर सकेंगे।

 सरकार की यह पहल तभी सफल होगी जब इससे संबंधित सभी वर्ग अपनी भूमिका को अक्षरश: निभाएंगे।

 स्थानीय संपादकीय : झारखंड , सौजन्य – दैनिक जागरण।

