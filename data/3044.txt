शुभ संकल्प का अवसर (दैनिक जागरण)।

दीपावली के अवसर पर हम सभी इस भाव से भर उठते हैं कि सर्वत्र सुख-समृद्धि का संचार हो और हमारा देश प्रगति की राह पर अग्रसर हो।

 मोदी सरकार के बाद से यह भाव एक विश्वास में बदला है और यह अपेक्षा बढ़ी है कि यह सरकार ऐसा कुछ करेगी कि भारत विश्व में एक शक्तिशाली-वैभवपूर्ण राष्ट्र के रूप में अपना गौरव फिर से हासिल करने में समर्थ होगा।

 इस अपेक्षा का एक बड़ा आधार देश की दशा-दिशा बदलने वाला माहौल और इस माहौल को सुदृढ़ करने वाली मोदी सरकार की रीति-नीति है।

 इस रीति-नीति का सही तरह से पालन हो, यह मोदी सरकार को ही देखना होगा, क्योंकि देश को आगे ले जाने की जिम्मेदारी सरकार की ही होती है, लेकिन यह भी सच है कि देश के उत्थान में नागरिकों की भी एक बड़ी भूमिका होती है।

 स्पष्ट है कि एक नागरिक के रूप में हम सभी को अपनी जिम्मेदारियों के प्रति भी जागरूक होना होगा।

 वैसे भी वर्षों से यह महसूस किया जा रहा है कि एक नागरिक के रूप में हम समाज और देश के प्रति अपनी जिम्मेदारी की वैसी चिंता नहीं करते जैसी कि करनी चाहिए।

 अगर देश के नागरिक देश और समाज के प्रति अपनी जिम्मेदारी नहीं समझेंगे तो सरकार का संकल्प कितना भी सशक्त क्यों न हो, सही तरह से आगे बढ़ना कठिन है।

 आज एक वर्ग यह महसूस कर रहा है कि जैसे बदलाव के भरोसे के साथ मोदी सरकार केंद्र की सत्ता में आई थी, वैसा कुछ नहीं हो पा रहा है, लेकिन इसकी एक बड़ी वजह नागरिकों का अपनी जिम्मेदारियों के प्रति सचेत न होना भी है।

हमारा समाज दशकों से एक ऐसे सिस्टम में जकड़ा हुआ है जो देश की सामूहिक प्रगति की संभावनाओं को सीमित कर रहा है।

 भ्रष्टाचार ने लगभग पूरे प्रशासनिक तंत्र को अपनी गिरफ्त में ले लिया है।

 अपनी सख्ती और नीतिगत पहल से केंद्र सरकार ने भ्रष्टाचार पर अंकुश लगाने की कोशिश की तो नौकरशाही ने रोड़े अटकाने शुरू कर दिए हैं।

 इसका ताजा प्रमाण बेहतर कारोबारी माहौल के लिहाज से दुनिया के देशों की सूची में भारत के स्थान में कोई विशेष परिवर्तन न हो पाना है।

 केंद्र सरकार की तमाम सकारात्मक पहल के बावजूद इस सूची में भारत पिछले साल के मुकाबले केवल एक पायदान ही अपनी स्थिति सुधार सका है।

 इससे पता चलता है कि सरकार के इरादे कितने भी नेक क्यों न हों, अगर प्रशासनिक तंत्र अपनी कार्य संस्कृति नहीं बदलता तो चीजें जस की तस बनी रहती हैं।

मोदी सरकार ने प्रारंभ में ही प्रशासनिक तंत्र के समक्ष अपनी प्राथमिकता स्पष्ट करते हुए यह संदेश दिया था कि औद्योगिक विकास के अनुकूल माहौल तैयार करने के लिए यह आवश्यक है कि प्रशासनिक प्रक्रिया सहज-सरल बने।

 ऐसा लगता है कि प्रशासनिक तंत्र व्यवस्था के उलझाव में ही अपना हित देख रहा है।

 जिस तरह सरकारी तंत्र अपने संकीर्ण स्वार्थों और निजी लाभ की भावना से ग्रस्त है उसी तरह गैरसरकारी तंत्र भी अपने हित साधन को सर्वोपरि महत्व दे रहा है।

 व्यापारिक-औद्योगिक वर्ग को अपना कामकाज जिस साफ-सुथरे और नियमबद्ध तरीके से चलाने की आवश्यकता है उसका अभाव ही नजर आता है।

 यह एक यथार्थ है कि देश की जितनी अर्थव्यवस्था कागजों पर नजर आती है, लगभग उतनी ही पर्दे के पीछे यानी दो नंबर पर होती है।

 इस समानांतर अर्थव्यवस्था ने आर्थिक प्रगति को रोक रखा है।

 कर चोरी पर आधारित इस काले कारोबार में व्यापारी-उद्यमी ही नहीं, नेता और नौकरशाह भी शामिल हैं।

 अभी पिछले दिनों काले धन को बाहर लाने के लिए मोदी सरकार ने एक योजना चलाई।

 इसके तहत जितने काले धन की सूचना दी गई वह इस पूरे कारोबार का एक छोटा हिस्सा ही है।

 स्पष्ट है कि काला धन एकत्र करने के मामले में लोग अभी भी अपना रवैया बदलने के लिए तैयार नहीं हैं।

 केंद्र सरकार ने यह घोषणा की है कि इस योजना के रूप में मिले एक बड़े अवसर के बावजूद जिन लोगों ने अपने काले धन को छिपाकर रखा है उनकी खैर नहीं, लेकिन यह देखना होगा कि ऐसा हो पाता है या नहीं।

आज के समय में आम आदमी के लिए यह आवश्यक है कि वह व्यक्तिगत से लेकर अपने सामाजिक जीवन तक में अपने अधिकारों के साथ-साथ अपनी जिम्मेदारी और कर्तव्य को भी बराबर का महत्व दे।

 देश और दुनिया जिन चुनौतियों का सामना कर रही है उनमें आम जनता की भी अपनी एक भूमिका है।

 उदाहरण के लिए प्रदूषण की चुनौती से निपटने में।

 पर्यावरण परिवर्तन के लिए जिम्मेदार प्रदूषण कई कारणों से बढ़ रहा है, लेकिन इसे बढ़ाने का काम वे लोग भी कर रहे हैं जो फसलों के अवशेष जलाने से बाज नहीं आ रहे हैं।

 इस मामले में भी दोष सरकार के मत्थे मढ़ा जाएगा कि उसने समय रहते कोई योजना नहीं बनाई कि किसान पराली न जलाएं, लेकिन क्या केवल योजना बना देने से समस्या का समाधान हो जाएगा।

 अगर ऐसे लोगों को दंडित भी किया जाता है जो बिना सोचे-समझे फसलों के अवशेष जलाकर प्रदूषण बढ़ाने का काम कर रहे हैं तो भी शायद ही उनकी सोच बदल सके।

 जब तक किसान स्वयं इस बारे में नहीं चेतेंगे तब तक कोई भी प्रशासनिक उपाय कारगर साबित नहीं होने वाला।

 इस संदर्भ में एक मिसाल हरियाणा के एक गांव में उस बेटी ने स्थापित की जिसने पराली जलाने के कारण अपने पिता का चालान करवाया।

 जब इस स्तर पर लोगों में जागरूकता उत्पन्न होगी तभी प्रशासनिक उपाय उपयोगी साबित होंगे।

 हरियाणा की इस बेटी की पहल से हर देशवासी को सबक लेने की आवश्यकता है।

 यह प्रेरणा केवल प्रदूषण की रोकथाम के मामले में ही नहीं है, बल्कि स्वच्छता के संदर्भ भी है।

 लोगों को साफ-सफाई के प्रति भी अपने दायित्वों को समझना होगा।

 केंद्र सरकार ने जब स्वच्छ भारत अभियान की शुरुआत की थी तो सभी से यह अपेक्षा की गई थी कि वे इसे सफल बनाने के लिए अपने आसपास स्वच्छता के लिए कमर कसेंगे, लेकिन ऐसा हो नहीं सका।

 आज भी शहर गंदगी से पटे पड़े हैं।

 यह सही है कि इसके लिए स्थानीय निकाय सबसे अधिक जिम्मेदार हैं, लेकिन कहीं न कहीं लोग भी अपनी जिम्मेदारी से बच नहीं सकते।

 आज देश के तमाम राज्य यदि डेंगू, चिकनगुनिया, मलेरिया जैसी बीमारियों से पीड़ित हैं तो इसका कारण गंदगी ही है।

यह सही है कि सरकार देश को सुखी, समृद्ध और शक्तिशाली बनाने के लिए नीतिगत स्तर पर तमाम उपाय कर रही है, लेकिन इसके लिए समाज को भी अपने स्तर पर आगे आना होगा।

 समाज को हर समस्या के लिए सरकार को कोसने की अपनी मानसिकता का परित्याग करना होगा।

 उसे समस्याओं के समाधान के लिए सरकार से चमत्कार करने की आस भी छोड़नी होगी।

 समस्याओं का समाधान चमत्कार से नहीं, बल्कि उन्हें पूरा करने की इच्छाशक्ति से होता है।

 भारत की समृद्धि और उसके फिर से विश्वगुरु के रूप में स्थापित होने की राह तभी निकलेगी जब राजनीतिक और सामाजिक नेतृत्व मिलकर संकल्पबद्ध होगा।

 दुनिया मान रही है कि यह सदी भारत की है।

 ऐसा वाकई हो सकता है बशर्ते योजनाएं बनाने से लेकर उन पर अमल करने तक का काम ईमानदारी से हो।

 आइए इस दीपावली के अवसर पर यह संकल्प लें कि देश हमसे जो अपेक्षा कर रहा है उसे पूरा करने में हम तनिक भी कोताही नहीं करेंगे और सभी के सहयोग से एक ऐसा वातावरण निर्मित होगा जिसमें हर कोई राष्ट्र के प्रति अपनी जिम्मेदारी समझे और उसे पूरा करने के प्रति सजग-सचेत भी हो।

 इसी उम्मीद के साथ सभी को दीपावली की शुभकामनाएं।

 लेखक संजय गुप्त, दैनिक जागरण के प्रधान संपादक हैं ।

