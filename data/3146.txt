सुधरने का मौका (दैनिक जागरण)।

सुप्रीम कोर्ट द्वारा धर्म, जाति, भाषा और समुदाय के नाम पर वोट मांगने को गैरकानूनी करार दिए जाने का पहला असर यूपी और पंजाब की राजनीति पर पड़ेगा जहां अगले कुछ महीनों में विधानसभा चुनाव होने जा रहे हैं।

 जाहिर है कि इन राज्यों के चुनाव में इन हथकंडों का इस्तेमाल नहीं किया जा सकेगा, लेकिन भविष्य में कोर्ट की इस नसीहत का बिहार की राजनीति पर गहरा प्रभाव पडऩा तय है।

 राष्ट्रीय से लेकर प्रांतीय राजनीति तक शायद ही कोई ऐसा राज्य है जहां वोटों के लिए चुनाव में जाति, धर्म, भाषा और समुदाय की दुहाई नहीं दी जाती, यद्यपि इस दृष्टि, खासकर जातिवादी चुनावी राजनीति के मामले में बिहार कुछ ज्यादा ही बदनाम है।

 विडंबना यह है कि इस मामले में बिहार की सरहद में कोई भी दल अपवाद नहीं है।

 पिछले विधानसभा चुनाव में वे राजनीतिक दल भी धर्म और जाति के नाम पर मतदाताओं को लुभाने की कोशिश करते दिखे जो सैद्धांतिक तौर पर इसे लेकर नैतिकता की बड़ी-बड़ी बातें करते हैं।

 विकास की दिखावटी बातों के बीच राजनीतिक दल गाय और गंगा जैसे प्रतीकों का इस्तेमाल करने से बाज नहीं आए।

 वहीं कुछ नेता सार्वजनिक मंच पर ही जातियों के नाम पर ताल ठोकने का दुस्साहस करते दिखे थे।

 जाहिर है कि सुप्रीम कोर्ट ने अब ऐसे दलों और नेताओं पर अंकुश लगा दिया है।

 वक्त की मांग है कि सभी दल सुप्रीम कोर्ट की नसीहत के प्रति सम्मान दिखाते हुए जाति और धर्म आधारित राजनीति का दामन छोड़ें तथा उच्च कोटि की राजनीतिक व सामाजिक परंपराएं अपनाकर सर्वसमाज के प्रति सम्मान का भाव पैदा करें।

 जाति, धर्म, क्षेत्र, भाषा और समुदाय की राजनीति ‘नकारात्मक राजनीति’ है।

 नकारात्मकता से कभी किसी देश, समाज, वर्ग या जाति का भला नहीं हो सकता।

 उम्मीद की जानी चाहिए कि राज्य के सभी दल और उनके नेता सुप्रीम कोर्ट की भावना को वास्तविक अर्थ में समझकर स्वीकार करेंगे तथा राज्य की राजनीति को एक नया चेहरा देंगे।

 सर्वविदित है कि कुछ नेताओं के जातिवादी हथकंडों के कारण राज्य की बहुत बदनामी हुई।

 अब समय है कि ऐसे दल और नेता अपनी सोच और कार्यशैली बदलें तथा विकासपरक एवं प्रगतिशील राजनीति पर भरोसा करें।

 स्थानीय संपादकीय : बिहार , सौजन्य – दैनिक जागरण।

