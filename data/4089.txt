जनसंख्या नीति की जरूरत ( दैनिक जागरण : Editorial)।

जनसंख्या के मुद्दे पर दो पड़ोसी देश भारत और चीन में एक साथ सुगबुगाहट हुई है, लेकिन दो विपरीत दिशाओं में।

 भारत में बढ़ती जनसंख्या को रोकने के लिए तो चीन ने चार दशक से लागू एक बच्चे की नीति के कड़े प्रतिबंध को ढीला करते हुए दो बच्चों की इजाजत दी है।

 भारत जनसंख्या के बढ़ते बोझ और उसके असंतुलन से हांफ रहा है तो चीन नौजवानों की कमी से जहां फैक्टियों की उत्पादन क्षमता भी धीरे-धीरे कम हो रही है।

 पहले पड़ोसी चीन और उनके अनुभव जानें।

 सत्तर के दशक के उत्तरार्ध में चीन ने अनुभव किया कि यदि जनसंख्या इसी रफ्तार से बढ़ती रही तो आर्थिक, सामाजिक ताने-बाने को बरबाद कर देगी।

 परिवार नियोजन के लिए उठाए गए सारे कदमों और प्रचार का भी बहुत कम असर हुआ था।

 ऐसे में 1979 में केवल एक बच्चा की नीति सख्ती से लागू की गई जिससे अभी तक चार सौ मिलियन बच्चे कम होने का अनुमान है।

 नि:संदेह इस कड़े कानून के पालन में ज्यादतियां भी हुई, लेकिन चीनी अर्थव्यवस्था को पटरी पर लाने में मदद भी मिली।

 2013 में चीन ने इसमें कुछ ढील दी।

 जनसंख्या की स्थिरता के लिए औसत वृद्धि 2.1 फीसद की होनी चाहिए जबकि चीन में 1.6 फीसद से भी कम हो गई थी।

 परिणाम बूढ़े ज्यादा और नौजवान कम के तौर पर सामने आया।

 इसका सबसे बुरा असर कारखानों के उत्पादन पर पड़ा जहां कामगार ही नहीं मिलते।

 चीन को उम्मीद थी कि एक साल में कम से कम बीस लाख लोग दूसरे बच्चे की तरफ जाएंगे, लेकिन केवल दस लाख के करीब आबादी ने ही दूसरा बच्चा पैदा किया।

 अध्ययन बताते हैं कि खाते-पीते परिवारों में एक से ज्यादा बच्चे की इच्छा ही नहीं है।

 विशेषकर महिलाएं दूसरा बच्चा बिल्कुल नहीं चाहतीं।

 विकास वाकई सबसे बड़ा प्रतिरोधक है जनसंख्या का।

, चीन से सबक लेते हुए भारत की स्थितियों में तो अविलंब ऐसे कानून की जरूरत है।

 गौर कीजिए कुछ दिनों पहले कई नेता चांर-पांच बच्चे पैदा करने की वकालत कर रहे हैं।

 माना कि पढ़ी-लिखी महिलाओं पर ऐसी बातों का असर नहीं होता, लेकिन भारतीय समाज की सच्चाई इससे दूर भी नहीं है।

 आंकड़े गवाह हैं कि मुसलमानों में जनसंख्या वृद्धि सभी अन्य धर्मो के मुकाबले अधिक है।

 इसका कारण गरीबी जरूर है, लेकिन दुष्प्रचार का मौका तो मिलता ही है।

 गरीबी, अशिक्षा, बेटे की इच्छा के चलते ऐसे उदाहरणों की कमी नहीं है जहां एक दंपति के आठ-दस बच्चे हैं।

 इतने बड़े परिवार को स्वस्थ रखना और आगे बढ़ने के अवसर देना केवल व्यक्तिगत समस्या तक सीमित नहीं माना जा सकता।

 कुपोषण और अशिक्षा के चलते भारत में नेत्रहीन, विकलांग और बीमार बच्चे सबसे ज्यादा है।

 विकास के सारे कामों पर जनसंख्या वृद्धि ने पानी फेर दिया है।

, वर्षो से यह प्रचार किया जा रहा है कि खुशहाल परिवार के लिए जनसंख्या को स्थिर बनाना बहुत जरूरी है, लेकिन क्या बढ़ती जनसंख्या को इतनी सी औपचारिकताएं रोक पाएंगी।

 क्या ‘दो बच्चे-भविष्य अच्छे’ की कविता का भावार्थ देश की लगभग आधी निरक्षर जनसंख्या चालीस साल की कवायद से कुछ सीख पाई।

 या हम दुनिया की तर्ज पर सिर्फ जनसंख्या दिवस मना कर खानापूर्ति करते रहेंगे।

 स्पष्ट शब्दों में किसी भी राजनीतिक दल ने जनसंख्या नियंत्रण के लिए कानून बनाने का आह्वान नहीं किया।

 विश्व जनसंख्या दिवस पर जारी आंकड़ों के अनुसार भारत की जनसंख्या 127 करोड़ है।

 ऐसा अनुमान है कि 2030 तक हम चीन को पीछे छोड़ते हुए दुनिया भर में अव्वल हो जाएंगे।

 दुनिया की आबादी का सत्रह प्रतिशत।

 क्या इतनी आबादी हमारे संसाधन ढो पाएंगे।

 माना कि हरित क्रांति के बाद खाद्यान्न के उत्पादन में हमें कुछ आत्मनिर्भरता मिली है, लेकिन हम दाल, खाद्य तेल, और दूसरी दर्जनों खाने-पीने की चीजों का अरबों रुपये का आयात करते हैं।

 दिल्ली जैसे किसी भी महानगर का उदाहरण लीजिए।

 दिल्ली से सटे गाजियाबाद के इलाके में पांच लाख की आबादी बसने का अनुमान था।

 आज वहां पांच गुना आबादी है।

 दिल्ली विश्वविद्यालय के अस्सी से अधिक कॉलेजों में लगभग साठ हजार सीटें हैं और इस बार आवेदन आए थे लगभग तीन लाख।

 स्कूल, अस्पताल, सड़क, बाजार कोई क्षेत्र ऐसा नहीं है जहां जनसंख्या के दबाव में हमारे महानगर क्षमता के अंतिम बिंदु पर सांस न ले रहे हों।

 भारत में भीड़, भगदड़ के दृश्य पूरी दुनिया में अजूबे की तरह देखे-दिखाए जाते हैं।

 सिर्फ आबादी के दबाव में सीएनजी के बावजूद प्रदूषण पर नियंत्रण भी बेकाबू हो रहा है।

 बीच-बीच में सरकारों ने कुछ कदम भी उठाए हैं, लेकिन आधे मन से ही।

, आपातकाल में कांग्रेस के समय जबरन नसबंदी के मामले सामने आए।

 इसके बाद किसी पार्टी ने जनसंख्या नियंत्रण की बात नहीं की।

 सबसे दुर्भाग्यपूर्ण प्रगतिशील माने जाने वाले वामदलों का रवैया है।

 प्रतिपल चीन का उदाहरण देते और वहां से प्रेरणा लेने वाले ये दल चीन की जनसंख्या नीति को आज 40 साल बाद भी लागू करने की बात क्यों नहीं करते।

 गुजरात, राजस्थान, मध्य प्रदेश जैसे राज्यों ने कुछ कानून बनाए है जिसके अंतर्गत दो से ज्यादा बच्चे होने पर लोग पंचायत जैसी संस्थाओं के लिए आयोग्य माने जाएंगे।

 कुछ मामलों में न्यायालय की लड़ाई के बावजूद जनप्रतिनिधियों को पद भी छोड़ना पड़ा है।

 यहीं केंद्र सरकार का दायित्व शुरू होता है।

 ऐसे मामलों को राज्य विशेष पर नहीं छोड़ा जा सकता।

 विकास के पैमाने अच्छी शिक्षा, स्वास्थ्य, जीवन स्तर जनसंख्या पर नियंत्रण के सबसे प्रभावी अस्त्र हैं, लेकिन पहले हम इस स्थिति तक तो पहुंचें।

 चीन, कोरिया, सिंगापुर और पश्चिम के देशों ने भी तो यही किया है।

 हम बहुत दिन तक दुनिया के नौजवान देश बने रहने की खुशफहमी में नहीं रह सकते।

 उम्मीद है कि भारत सरकार संविधान की प्रस्तावना में दर्ज समानता और समाजवाद के उद्देश्यों की खातिर राष्ट्रीय हित में समान जनसंख्या नीति, कॉमन सिविल कोड, शिक्षा जैसे महत्वपूर्ण मुद्दों पर तेजी से आगे बढ़ेगी।

, -प्रेमपाल शर्मा(रेलवे में अधिकारी रहे लेखक कथाकार एवं विचारक है)।

सौजन्य :- दैनिक जागरण , 5.11.2015।

