सम्पादकीय : शर्मनाक बोल (दैनिक जागरण)।

कांग्रेस उपाध्यक्ष राहुल गांधी की देवरिया से दिल्ली तक की यात्र समाप्त हो गई, लेकिन उन्होंने जिस तरह के भाषण के जरिये राजधानी में प्रवेश किया उसके बाद खुद कांग्रेस के लोग उनकी इस लंबी यात्र की सफलता का दावा करने में दुविधा से ग्रस्त हो सकते हैं।

 राहुल गांधी ने सर्जिकल स्ट्राइक को लेकर प्रधानमंत्री नरेंद्र मोदी पर जवानों के खून की दलाली का आरोप लगाकर एक बार फिर यह स्पष्ट कर दिया कि वह बिना सोचे-समङो बोलने के आदी हो गए हैं और इस क्रम में कुछ भी बोल देते हैं।

 यह तय है कि अब कांग्रेसजन राहुल के विवादित बोल को सही ठहराने के लिए अतिरिक्त कोशिश करेंगे, लेकिन इससे कुल मिलाकर यही साबित होगा कि वह ऐसा कुछ बोल गए हैं जो उन्हें नहीं बोलना चाहिए था।

 कांग्रेसी नेताओं के लिए आम जनता को यह समझाना मुश्किल होगा कि यह शालीन-संयमित भाषा है कि प्रधानमंत्री जवानों के खून के पीछे छिपे हैं और उनकी दलाली कर रहे हैं।

 राहुल ने ऐसा बयान भले ही अपनी सियासी नासमझी में दिया हो, लेकिन वह उनकी बौखलाहट का प्रतीक अधिक दिख रहा है।

 ऐसा लगता है कि वह यह हजम नहीं कर पा रहे हैं कि प्रधानमंत्री ने सेना को सर्जिकल स्ट्राइक की इजाजत देकर देश के माहौल को बदल दिया है।

 यह अजीब है कि पहले तो उन्होंने सर्जिकल स्ट्राइक के लिए प्रधानमंत्री की तारीफ की और फिर संजय निरुपम को मात देने पर आमादा हो गए।

 यह समझा जा सकता है कि वह इससे परेशान होंगे कि भाजपा के कुछ नेता सर्जिकल स्ट्राइक का राजनीतिक लाभ लेने की कोशिश कर रहे हैं, लेकिन इसका यह मतलब नहीं कि वह खुद एक छुटभैये कांग्रेसी नेता की तरह भाषा का संयम खो दें।

 आखिर अब उनमें और संजय निरुपम में फर्क कैसे किए जाए।

1 कांग्रेस उपाध्यक्ष इतना तो जानते ही होंगे कि भारत सरीखे लोकतांत्रिक देश में सेना सर्जिकल स्ट्राइक जैसे अभियान सरकार के निर्देश पर ही अंजाम देती है।

 यह ठीक है कि प्रधानमंत्री नरेंद्र मोदी ने सेना को ऐसा निर्देश देने का साहस जुटाया, लेकिन ऐसा कुछ तो है नहीं कि वह इसका श्रेय खुद ले रहे हों।

 एक ओर जहां सर्जिकल स्ट्राइक होने की सूचना सैन्य अभियान के महानिदेशक ने दी वहीं दूसरी ओर सरकार के स्तर पर प्रमुख विपक्षी नेताओं को जानकारी भी दी गई।

 इसके अतिरिक्त प्रधानमंत्री ने अपने कुछ नेताओं को आगाह भी किया कि वे सर्जिकल स्ट्राइक पर बड़बोलापन न दिखाएं।

 इस सबके बावजूद राहुल गांधी के आगबबूला होकर असंयमित हो जाने का क्या औचित्य।

 राहुल गांधी को यह नहीं भूलना चाहिए कि किस तरह अटल बिहारी वाजपेयी ने बांग्लादेश युद्ध के बाद इंदिरा गांधी की तारीफ की थी।

 इसके अतिरिक्त राहुल को यह तो ज्ञात ही होगा कि जब सोनिया गांधी ने गुजरात के मुख्यमंत्री के तौर पर नरेंद्र मोदी को मौत का सौदागर कर कहा था कांग्रेस को कितना बड़ा नुकसान उठाना पड़ा था।

 जिस तरह मौत का सौदागर वाला बयान आज तक सोनिया गांधी का पीछा नहीं छोड़ रहा वैसे ही खून की दलाली वाला बयान राहुल का पीछा नहीं छोड़ने वाला।

 आश्चर्य नहीं कि राहुल गांधी के ऐसे भोंडे बयान पर कांग्रेस का एक वर्ग यह सोचकर शर्मिदगी महसूस करे कि नेहरू-गांधी परिवार का यह वारिस किस तरह कांग्रेस की मिट्टी पलीद कर रहा है।

 देश की सबसे बड़ी पार्टी के उपाध्यक्ष और भावी अध्यक्ष के साथ ही युवा नेता के तौर पर अपनी पहचान बना रहे राहुल गांधी से यह उम्मीद बिल्कुल भी नहीं थी कि वह इस तरह सड़कछाप भाषा का इस्तेमाल सार्वजनिक तौर पर करेंगे।

, सौजन्य – दैनिक जागरण (07.10.2016)।

