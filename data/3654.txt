बेटियों का हक (अमर उजाला : Editorial)।

सर्वोच्च अदालत ने पैतृक संपत्ति में बेटियों के अधिकार को सीमित भले किया है, मगर असली मुद्दा उनके आर्थिक रूप से आत्मनिर्भर होने से जुड़ा है।

पैतृक संपत्ति में बेटियों के अधिकार पर सर्वोच्च अदालत के ताजा फैसले का एक महत्वपूर्ण पहलू यह है कि सितंबर, 2005 से पूर्व जिन लड़कियों के पिता की मौत हो चुकी हो, उन्हें पैतृक संपत्ति में अधिकार नहीं मिल सकेगा।

 हिंदू परिवारों में पैतृक संपत्ति में बेटियों के अधिकार का मुद्दा नया नहीं है, इस पर काफी बहस पहले भी हुई है।

इसके पीछे सामाजिक कारण थे या कि अशिक्षा, लेकिन हकीकत यह है कि हिंदू उत्तराधिकार अधिनियम, 1956 में तो पैतृक संपत्ति में बेटियों को किसी तरह का अधिकार दिया ही नहीं गया था।

 वे अपने परिवार (मायके) से सिर्फ गुजर-बसर का खर्च ही मांग सकती थीं।

 इससे यह भी पता चलता है कि स्वतंत्रता मिलने और देश के संविधान के अस्तित्व में आने के बावजूद महिलाओं को परिवार के भीतर बेटों के बराबर का दर्जा हासिल नहीं था।

 यह भेदभाव कई दशकों बाद 9 सितंबर, 2005 को तब खत्म हुआ, जब हिंदू उत्तराधिकार अधिनियम में संशोधन कर पैतृक संपत्ति में बेटियों के अधिकार को शामिल किया गया।

, हालांकि इसकी भी अलग-अलग ढंग से व्याख्या की जाती रही है।

 ताजा फैसले में सर्वोच्च न्यायालय ने स्पष्ट किया है कि यदि पिता की मृत्यु 9 सितंबर, 2005 में किए गए संशोधनों के अस्तित्व में आने से पहले हो गई हो, तो बेटियों को पैतृक संपत्ति के बंटवारे में बेटों जैसा हक नहीं मिलेगा।

 सर्वोच्च न्यायालय के इस फैसले से पैतृक संपत्ति को लेकर स्थिति स्पष्ट होगी, क्योंकि विभिन्न राज्यों की उच्च अदालतों ने इस मामले में कई फैसले दिए हैं।

, मसलन, बॉम्बे हाईकोर्ट की पूर्ण बेंच ने अगस्त, 2014 में एक अहम फैसले में कहा था कि 9 सितंबर, 2005 से पूर्व पैदा हुई जीवित विवाहित बेटियां भी पैतृक संपत्ति में बेटों की तरह बराबर की हकदार होंगी।

 इस फैसले ने बेटियों के प्रति हमारे समाज और परिवारों के भीतर आज भी व्याप्त दकियानूसी प्रवृत्तियों की ओर भी सोचने को मजबूर किया है।

 वस्तुस्थिति यह है कि आज भी परिवारों में बेटियों को अक्सर बोझ माना जाता है और उनके साथ ऐसा भेदभावपूर्ण व्यवहार किया जाता है कि शादी के बाद उनका अपने पिता के घर पर कोई अधिकार नहीं।

 मगर इससे भी बड़ा मुद्दा बेटियों के आर्थिक रूप से आत्मनिर्भर होने से जुड़ा है, जिस पर ध्यान देने की जरूरत है।

सौजन्य :- अमर उजाला, 3.11.2015,  ।

