विज्ञान की दुनिया में खुलती नई राहें (हिन्दुस्तान)।

आर सुकुमार, संपादक, मिंट।

यह लेख उत्तर प्रदेश के चुनावी नतीजों पर नहीं है।

 ऐसा मैंने वक्त और परिपाटी के विपरीत चलने की मंशा के कारण किया है।

 वक्त इसलिए, क्योंकि यह लेख चुनावी नतीजे आने से पहले लिखा गया है।

 दरअसल, हम कलमकार हर शुक्रवार को अपना यह कॉलम लिखते हैं और मैं नहीं चाहता था कि एग्जिट पोल यानी चुनावी सर्वेक्षण के आधार पर कोई लेख लिखा जाए।

 ऐसा न करने की वजह यह थी कि बीते वर्षों में इस तरह के चुनावी सर्वेक्षण गलत या फिर बुरी तरह फ्लॉप साबित हुए हैं।

 चूंकि तमाम विश्लेषण आप मतगणना के दिन देख-सुन चुके होंगे, लिहाजा फिलहाल मैं उनसे बचना चाहता हूं।

, परिपाटी के खिलाफ चलने की बात इसलिए की, क्योंकि एक समय था, जब स्तंभकार उन्हीं विषयों पर लिखा करते थे, जिन पर उनकी दक्षता होती थी।

 मगर अब हर कोई रोजाना के ज्वलंत मसलों पर अपनी राय जाहिर करना चाहता है।

 यदि हर किसी के पास कुछ नया, अलग या पाठकों के सामने कुछ खास परोसने का व्यावहारिक नजरिया होता, तो इस ट्रेंड की वाकई सराहना की जा सकती थी।

 मगर अफसोस, ऐसा नहीं है।

 अभी का दौर स्तंभकार के अहंकार, समय-सीमा में लेख लिखने के दबाव और लेखकों व कलमकारों में पाठकों को अपने इंटरनेट-पेज पर खींचने की बढ़ रही प्रवृत्ति का है।

 मैं यह लेख इस प्रवृत्ति के उलट लिख रहा हूं।

 स्तंभकार के अहंकार की बात मैंने इसलिए की, क्योंकि कई स्तंभकार यही मानते हैं कि पाठक हर विषय पर उनकी राय जानने को इच्छुक रहता है, फिर चाहे वह सोच दूसरे लोगों से अलग न हो या कोई नई राह न दिखाती हो।

 इसी तरह, यदि पाठकों को लुभाने की मेरी मंशा होती, तो मैं गुरमेहर कौर पर लिखता, क्योंकि फिलहाल वह ट्रेंड कर रही हैं और वेबसाइट पर पाठकों की आवाजाही बढ़ाने का अच्छा विकल्प उन्हीं पर कुछ लिखना होता।

 रही बात समय-सीमा पर न लिखने की, तो यह आत्म-व्याख्यात्मक और पूरी तरह क्षम्य है।

, मैं यह लेख पूरी तरह सकारात्मक सोच के साथ लिख रहा हूं।

 इस सोच की वजह एग्जिट पोल नहीं है, बल्कि मिंट और एमआईटी टेक्नोलॉजी रिव्यू द्वारा आयोजित ‘एमटेक इंडिया इनोवेटर्स अंडर 35’ (35वर्ष के कम उम्र के इनोवेटरनवोन्मेषक) में मेरा शामिल होना है।

 यह दूसरा वर्ष था, जब मिंट इसका आयोजन कर रहा था।

मैक्रोइकोनॉमिक्स या भारतीय बैंकों के डूबते खातों की समस्या पर आयोजित सेमिनारों में आमतौर पर शामिल होने वालों के लिए यह हमेशा सुखद होता है कि वे किसी ऐसे आयोजन का हिस्सा बनें, जहां वक्ता 2001 : अ स्पेस ओडिसी और द मैट्रिक्स की चर्चा करें और यह साबित करें कि आखिर क्यों विज्ञान कथा कल्पना से पूरी तरह अलग है।

 जो लोग इन सब बातों से अनजान हैं, उन्हें बता दूं कि कथा जहां सच्चाई के आस-पास बुनी जाती है, वहीं कल्पना आमतौर पर आधारहीन और असंभव होती है।

, एमटेक इंडिया का मुख्य आकर्षण 35 वर्ष से कम उम्र के इनोवेटरों को सम्मान देना था।

 असल में, एमआईटी टेक्नोलॉजी रिव्यू दुनिया भर के युवा नवोन्मेषकों को सम्मानित करती है, यह कार्यक्रम उसी का भारतीय संस्करण है।

 इनोवेटरों को चुनने के लिए भारत और दुनिया भर में जिन चंद लोगों को जज बनाया गया था, उनमें मैं भी शामिल था।

 तमाम आवेदनों को छानने के बाद जिन इनोवेटरों को विजेता चुना गया, उनके काम ही मेरी खुशमिजाजी की वजह हैं।

, शायद मिंट के एक लेखक ने ही कभी लिखा था कि भारतीय तकनीक से बेशक प्यार करते हैं, मगर वे विज्ञान के साथ सहज नहीं हैं।

 स्थिति अब भी बहुत अच्छी नहीं है।

 तकनीक के क्षेत्र से जुड़े जिन शख्सियतों को भारतीय अपना आदर्श मानते हैं और जिनकी तरह बनना चाहते हैं, उनका कारोबार या शैशवावस्था का उनका व्यवसाय इनोवेशन के मानक पर बहुत शानदार नहीं कहा जा सकता।

 कई तो ऐसी कंपनियां चलाते हैं, जिन्हें किसी वैश्विक कंपनी का स्थानीय संस्करण कहना ज्यादा सही होगा।

 अलबत्ता कुछ तो इन प्रतिरूप कंपनियों को भी काफी बुरी तरह चलाते हैं।

फिर भी मेरा मानना है कि भारत में इनोवेशन अभी जिंदा है और अच्छी स्थिति में है।

, अपने देश में कई ऐसे स्टार्ट-अप हैं, जो ब्लीडिंग एज टेक्नोलॉजी की तरह काम कर रहे हैं।

 यह तकनीक की ऐसी श्रेणी मानी जाती है, जो नई तो होती ही है, इसकी सफलता की कोई गारंटी नहीं होती और आत्मसात करने के लिए अधिक धन भी मांगती है।

 कृत्रिम बौद्धिकता यानी आर्टिफिशियल इंटेलिजेंस के क्षेत्र में काम करने वाली ऐसी दो स्टार्ट-अप कंपनियां ‘मैड स्ट्रीट डेन सिस्टम्स’ और ‘मिहप कम्यूनिकेशंस’ हाल ही में 50 हॉट स्टार्ट-अप की वैश्विक सूची में भी शामिल हुई हैं।

 और टीआर अंडर 35 जैसे मंच बखूबी यह बताते हैं कि ऐसे कई युवा नवोन्मेषक भी हैं, जो ई-कॉमर्स और डॉट कॉम से अलग अपना काम कर रहे हैं।

 जैसे कि इस साल जिन इनोवेटरों को चुना गया, उनमें एक नौजवान की कंपनी ने स्थानीय भाषा में मोबाइल फोन ऑपरेटिंग सिस्टम बनाया है, तो एक युवती ने डाटा साइंस और केमिकल इंजीनियरिंग को मिलाकर तेल उत्पादन की एक सहज व कुशल प्रक्रिया तैयार की है।

 तीसरा उदाहरण उस युवा का है, जिसका काम गेम को और अधिक सामाजिक बनाने की दिशा में है।

, कुछ महीने पहले जब मैंने पहली बार जज पोर्टल खोला और वे नामांकन देखने शुरू किए, जिनकी मुझे जांच करनी थी, तो मैं खुशी से चहक उठा।

 इसकी वजह वह पहली प्रविष्टि थी, जो विशुद्ध रसायन विज्ञान से जुड़ी थी।

जाहिर है, भारत में विज्ञान की दशा सही है।

 इस दिशा में इनोवेशन की काफी उम्मीदें हैं और यही बात दुनिया पर भी लागू होती है।

सौजन्य- हिन्दुस्तान।

