भारत सरकार रोजी-रोटी की तलाश में विदेश गए भारतीयों की सुध ले (पंजाब केसरी)।

विश्व के विभिन्न देशों की जेलों में 7,000 के लगभग भारतीय कैद हैं जो अपने घर से गए तो बेहतर भविष्य और रोजी-रोटी की तलाश में थे परंतु किन्हीं कारणों से वहां जेल की सलाखों के पीछे पहुंच गए।

 इनमें से लगभग 41 प्रतिशत भारतीय तो अकेले खाड़ी के देशों की जेलों में ही कैद हैं।

 इनमें ऐसे बदनसीब भी हैं जिनको उन्हें नौकरी पर रखने वाले शेखों आदि ने विभिन्न आरोपों में फंसाने की धमकी देकर बंधुआ बनाकर रखा हुआ है और उनका पासपोर्ट तथा वीजा आदि के दस्तावेज भी अपने पास रखे हुए हैं ताकि वे भाग न जाएं।

, इन देशों में काम करने वाले भारतीय कामगार जब स्वदेश लौटने के लिए मालिकों को अपना हिसाब चुकता कर देने और छुट्टिïयां एवं वेतन आदि के बकाए देने के लिए कहते हैं तो वे उन्हें उनकी बनती रकम देने की बजाय विभिन्न तरीकों से ब्लैकमेल करके उन्हें वहीं रहने के लिए विवश करते हैं।

 सजा प्राप्त भारतीयों की स्वदेश वापसी के लिए संयुक्त अरब अमीरात जैसे खाड़ी देशों सहित 30 देशों के साथ एक-दूसरे देश के कैदियों के आदान-प्रदान की संधि के बावजूद उनकी समस्याएं यथावत हैं तथा विदेशों में फंसे भारतीयों को छुड़वाने के सरकारी प्रयास अपर्याप्त सिद्ध हो रहे हैं।

, इसी को देखते हुए दुबई के प्रसिद्ध कारोबारी स. सुरेंद्र पाल सिंह ओबराय ने अपने एन.जी.ओ. ‘सरबत दा भला चैरिटेबल ट्रस्ट’ के माध्यम से लाखों डालर ब्लड मनी देकर अरब देशों में फंसे 88 भारतीयों को मुक्त करवाया और हाल ही में 10 पंजाबियों को फांसी की सजा से मुक्ति दिलाई है।

 स. ओबराय के अलावा कुछ अन्य एन.जी.ओ. इस संबंध में सराहनीय काम कर तो रहे हैं परंतु यह किसी एक या दो एन.जी.ओ. के वश की बात नहीं है तथा इसके लिए तो सरकार को पूरे जोर के साथ संबंधित देशों में फंसे हुए भारतीयों को छुड़वाने के लिए जल्दी पग उठाने की जरूरत है।

, बेशक विदेश मंत्री सुषमा स्वराज ने सऊदी अरब में बंधक बनाकर रखे हुए तेलंगाना के 29 भारतीय कामगारों का मामला वहां स्थित भारतीय राजदूत अहमद जावेद के समक्ष उठाया है और उनकी सुरक्षित रिहाई को यकीनी बनाने के लिए कहा है परंतु विदेशों में फंसे मात्र यही भारतीय नहीं हैं।

 इस संबंध में नवीनतम रहस्योद्घाटन के अनुसार इन दिनों बहरीन में एक निजी कम्पनी में काम करने वाले 50 के लगभग पंजाबियों सहित केरल, बिहार, उत्तर प्रदेश सहित विभिन्न राज्यों से लगभग 400 से अधिक भारतीय फंसे हुए हैं जबकि तीन भारतीयों ने तो वहां कैद में ही दम तोड़ दिया है।

, बहरीन में फंसे एक युवक के अनुसार पिछले 5 महीनों से न तो उन्हें तयशुदा मजदूरी दी जा रही है और न ही भारत आने दिया जा रहा है।

 न ही बहरीन स्थित भारतीय दूतावास के अधिकारी और न ही वहां की पुलिस इनकी कोई सहायता कर रही है।

 इन लोगों को अकारण पीटा जाता है, कई-कई दिन भूखे रख कर लगातार उनसे काम करवाया जाता है और पूरी मजदूरी भी नहीं दी जाती।

, कम्पनी ने नवम्बर 2016 में इन्हें काम से जवाब दे दिया है परंतु बार-बार मांगने पर भी उनके पासपोर्ट उन्हें नहीं लौटा रही जिस कारण इन्हें भारी परेशानी और असुविधा का सामना करना पड़ रहा है।

 निश्चय ही उन लोगों की पीड़ा का अनुमान लगाना बहुत कठिन है जिन्होंने भारत में रोजगार न मिलने के कारण रोजी-रोटी के लिए अपने परिजनों को विदेश भेजा लेकिन वहां जाकर वे अपने परिजनों का सहारा बनने की बजाय उलटे मुसीबतों में फंस कर जेल पहुंच गए।

, आज बेरोजगारी के जमाने में ये लोग विदेश जाकर न सिर्फ अपना और अपने परिवार तथा माता-पिता को पाल रहे हैं बल्कि किसी सीमा तक विदेशी मुद्रा कमा कर भी देश की अर्थव्यवस्था में योगदान दे रहे हैं।

 ऐसे में परिवार के अलावा देश और समाज के प्रति उनके योगदान को देखते हुए भारत सरकार को विदेशों में फंसे हुए ऐसे बदनसीबों की अविलम्ब सुध लेनी चाहिए।

 विदेशों में खोले हुए भारतीय दूतावासों पर भारी रकमें खर्च करने का क्या लाभ यदि हमारे दूतावासों का स्टाफ विदेशों में रहने वाले अपने ही देशवासियों के काम न आ सके।

—विजय कुमार।

सौजन्य- पंजाब केसरी।

