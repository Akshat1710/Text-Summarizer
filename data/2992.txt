एक संदेश, कई सवाल ( दैनिक जागरण : Editorial)।

पाकिस्तान की ओर से भारत पर कई दिनों से लगातार गोले-बारूद की बरसात के बीच मूक बधिर गीता पाकिस्तान से भारत पहुंच चुकी है।

 गुमशुदा बच्चों के चेहरों पर मुस्कान का संदेश लेकर वह भारत आई है।

 कहा जा रहा है कि गीता को यहां तक पहुंचाने में फिल्म बजरंगी भाईजान के संदेश की भूमिका महत्वपूर्ण रही हैं, परंतु इस मामले में भारत सरकार के प्रयासों की भूमिका भी कम महत्वपूर्ण नहीं रही है।

 फिलहाल गीता ने उस पर दावा करने वाले महतो परिवार के सदस्यों को पहचानने से इंकार कर दिया है।

 जैसी खबरें हैं उसके आधार पर गीता व उसकी दावेदारी से जुड़े परिवार के डीएनए परीक्षण के बाद ही गीता को उस परिवार को सौंपने का निर्णय लिया जाएगा।

 अन्यथा की स्थिति में गीता भारत सरकार की देख-रेख में ही रहेगी।

 गीता पिछले चौदह सालों से पाकिस्तान में ईधी फाउंडेशन की देखरेख में रह रही थी।

 वह तकरीबन डेढ़ दशक पहले आठ साल की उम्र में पंजाब के करतारपुर के एक मेले से गायब हो गई थी।

 बाद में गीता पाकिस्तान पहुंचने वाली समझौता एक्सप्रेस में अकेली बैठी मिली थी।

 उसके बाद पाकिस्तान के अधिकारियों ने उसे ईधी फाउंडेशन के हवाले कर दिया।

 तब से गीता इसी संस्था के संरक्षण में रह रही थी।

 गीता के भारत की धरती पर कदम रखते ही कई सवाल एक साथ उठ खड़े हुए हैं।

 पहला यह कि गीता जैसी नाबालिग लड़कियां आखिर गुम होने को क्यों मजबूर होती हैं।

 दूसरा यह कि आज गुमशुदा बच्चों की प्रतीक बनी गीता के साथ अन्य ऐसे बच्चों पर मीडिया का ध्यान कम क्यों जाता है।

 तीसरा सवाल विदेश मंत्री सुषमा स्वराज ने उन बच्चों से जुड़ा उठाया जो मानसिक कमजोरी की बजह से अपने-अपने देशों की सीमाएं लांघ जाते हैं।

 गीता के इस स्वदेश आगमन से नया सवाल यह भी उठा कि क्या इसके बाद अब देश अथवा प्रदेशों की सरकारों का ध्यान उन लाखों बच्चों की ओर भी जाएगा जो गाहे-बगाहे सरहदें लांघ जाने के कारण अपने परिवारों से मिलन की बाट जोह रहे हैं।

, कैलाश सत्यार्थी को शांति का नोबेल मिलने के बाद गुमशुदा बच्चों व उनके बाल अधिकारों के मुद्दों से जुड़ी बहस सतह पर तेजी से आई थी।

 उन्होंने यह मुद्दा पुरजोर तरीके से उठाया था कि देश में बच्चों के गुम होने की घटनाएं तेजी से बढ़ रही हैं।

 उसी समय गुमशुदा बच्चों से ही जुड़ी मानवाधिकार आयोग की एक रिपोर्ट भी सामने आई थी।

 उसमें कहा गया था कि देश में हर साल तकरीबन 45 हजार बच्चे गायब होते हैं, परंतु उनमें से 11 हजार बच्चों का कोई पता नहीं लग पाता।

 इस रिपोर्ट में यह भी कहा गया कि इनमें से आधे बच्चे देह व्यापार में डाल दिए जाते हैं या फिर उनसे बंधुआ मजदूरी कराई जाती है।

 इससे जुड़ी एक और यूनिसेफ की रिपोर्ट की मानें तो इन गुम हुए बच्चों में 20 फीसद बच्चे विरोध ओर प्रतिशोध के कारण मार दिए जाते हैं।

 देश व विदेश की कई अन्य रिपोर्ट भी इशारा करती हैं कि भारत में हर दसवां बच्चा यौन शोषण का शिकार हो रहा है।

 पिछले ही दिनों बच्चों से जुड़े मुद्दों पर सुप्रीम कोर्ट भी चेतावनी देते हुए कह चुका है कि इस समय भारत बाल वेश्यावृत्ति के लिए एशिया की बड़ी मंडी के रूप में सामने आ रहा है।

 इसी संबंध में केंद्र सरकार के राष्ट्रीय अपराध अनुसंधान ब्यूरो के आंकड़े भी बताते हैं कि देश में हर साल औसतन 90 हजार से भी अधिक बच्चों की गुमशुदगी की रिपोर्ट पुलिस थानों में दर्ज होती है, परंतु इनमें से 50-60 हजार बच्चों को ही पुलिस ढूंढ़ पाती है।

, देश में बच्चों की गुमशुदगी के लिए किसी एक कारक को जिम्मेदार नहीं ठहराया जा सकता, परंतु इतना जरूर है कि बच्चों के इस तरह गुम होने के पीछे कहीं न कहीं परिवारों में रोजी-रोटी की जिद्दोजहद व दुनियावी साधनों का अभाव जिम्मेदार तो है ही।

 यह भी सच है कि देश में अमूमन गरीब, पिछड़े व अभावग्रस्त इलाकों के लोग अपना वतन छोड़ने को मजबूर होते हैं।

 आज देश में बिहार, छत्तीसगढ़, पश्चिम बंगाल व झारखंड के अनेक ऐसे क्षेत्र हैं जहां अभी भी सड़क, बिजली व पानी जैसी बुनियादी जरूरतों से जुड़ी समस्याएं भयावह बनी हुई हैं।

 उन लोगों को मजबूरन संपन्न प्रदेशों की ओर रोजी-रोटी की तलाश में भटकना पड़ता है।

 दरसल गीता के गांव की कहानी भी कुछ ऐसी ही है।

 कहा जा रहा है कि गीता बिहार के सहरसा जिले के कबीरा धाप गांव की रहने वाली है।

 अभी भी यह गांव जिंदगी जीने की बुनियादी जरूरतों तक से वंचित है।

 दशा यह है कि यहां के लोग गांव से बाहर आने-जाने के लिए दो किलोमीटर का सफर लकड़ी की नाव से तय करते हैं।

, देश में अभी भी कई हजार गांव हैं जहां न्यूनतम जिंदगी जीने से जुड़ी परिस्थितियां विषम बनी हुई हैं।

 निश्चित ही गीता भारत की है और वह अब अपने ही देश में गुमशुदा बच्चों की मुस्कान का प्रतीक बनकर वापस आई है।

 परंतु उसके साथ यह संदेश भी आया है कि क्या गांवों की वह तस्वीर भी बदलेगी जो अभावग्रस्त व वंचित लोगों को रोजी-रोटी की तलाश में गांव छोड़ने को मजबूर करती है।

 क्या गीता के भारत आने के बाद उन गुमशुदा अथवा बाल गृहों में रह रहे अनाथ बच्चों के चेहरों पर भी मुस्कान आएगी जो गीता जैसे हालात के तहत अपने घरों से बिछड़ गए अथवा गलती से सरहदें पा कर गए हैं।

 जिस तरह भौतिक विकास का तेजी से विस्तार हो रहा है उससे निश्चित ही भविष्य में लोगों के विस्थापित होने की प्रक्रिया भी तेजी से बढ़ेगी।

 गांव और शहर के विकास की जिद्दोजहद में हमेशा शहरों की विजय होती रही है।

 यही वजह है कि शहर एवं महानगर न्यूनतम रोजी-रोटी देने के दावों के साथ ही गांवों को अपनी ओर खींचते हैं।

 विकास के साथ लोगों के विस्थापित होने की यही पीड़ा है।

 गीता व उसके परिवार के सदस्यों की कहानी भी देश के विकास और विस्थापन के बीच की ही वेदना है।

 गीता की इस स्वदेश वापसी से दोनों देशों के आपसी संबधों पर जमीं बर्फ कितना पिघलेगी, यह तो कहना मुश्किल है, लेकिन आशा है कि गीता की भारत वापसी के बाद भारत और पाकिस्तान के बीच सरहदें पार करने वाले बच्चों के आदान-प्रदान की प्रक्रिया जरूर तेज होगी।

-डॉ. विशेष गुप्ता ( समाज शास्त्र के प्राध्यापक हैं)।

सौजन्य :- दैनिक जागरण , 2.11.2015।

