नए दौर का भारत (नवभारत टाइम्स)।

आज जब देश 67वां गणतंत्र दिवस मना रहा है, तब हमें इस बात को रेखांकित करने में कोई हिचक नहीं होनी चाहिए कि अपनी एकता, अखंडता और संप्रभुता पर मौजूद चुनौतियों को हम पीछे छोड़ आए हैं।

 हमारे सामने अब जो भी सवाल हैं, उनका संबंध भविष्य से है, हालांकि हममें से ज्यादातर की सोच अभी अतीत में ही अटकी हुई है।

 अब तक के अनुभवों पर नजर डालें, तो पचास के दशक तक देश आजादी के आंदोलन के प्रभाव और एक रूमानी स्वप्नशीलता में आगे बढ़ता रहा।

, 1962 से 1971 तक लड़े गए तीन युद्धों ने अपनी सीमाओं के प्रति सचेत एक आक्रामक राष्ट्रवाद की सृष्टि की, जिसकी जड़ में रक्षात्मक सोच ही थी।

 फिर हम सत्ताशीर्ष से लगातार देश पर मंडरा रहे खतरों की चर्चा सुनने लगे।

 अस्सी के दशक के मध्य से लेकर बीसवीं सदी के अंत तक कभी अलगाववादी आंदोलनों और क्षेत्रीय दावेदारियों का जोर रहा तो कभी मंडल-कमंडल का।

, गनीमत यह रही कि इसी दौर में देश आर्थिक सुधारों की राह पर चल निकला।

 इस ऊबड़-खाबड़ रास्ते पर हमारा सामना अधूरे कार्यकाल वाली कई कमजोर गठबंधन सरकारों से हुआ।

 लेकिन सदी बीतते-बीतते पूर्णकालिक सरकारों का दौर शुरू हो चका था, हालांकि वे भी गठबंधन सरकारें ही थीं।

, बावजूद इसके, देश की एकता-अखंडता और संप्रभुता पर कोई खतरा उपस्थित नहीं हुआ।

 आखिरकार 2014 के लोकसभा चुनाव में मतदाताओं ने एक पूर्ण बहुमत वाली सरकार भी बनाकर दे दी।

 आज देश की राजनीति पर नजर डालें तो कहीं भी क्षेत्रीय या सामुदायिक आकांक्षाओं की मारामारी नहीं नजर आती।

 ऐसे मुहावरों में बात करने वाली पार्टियों ने भी अब राष्ट्रीय शब्दावली अपना ली है।

 अंग्रेजी विरोध के नारे लगाने वाले दल लैपटॉप बांट रहे हैं।

 साफ है कि भारतीय समाज अब जरूरतों से ज्यादा वजन आकांक्षाओं को देने लगा है।

संचार क्रांति ने देश के दूर-दराज के लोगों को भी मुख्यधारा का हिस्सा बना दिया है।

 उनकी जीवन स्थितियों ने भले ही उन्हें छोटे दायरे में बांध रखा हो, पर उनके दिल-दिमाग ग्लोबल हो चले हैं।

 यह अपने अस्तित्व पर खतरा महसूस करने वाला भारत नहीं है, दुनिया पर अपनी छाप छोड़ने को आतुर भारत है।

 इसी में वह बड़ी चेतना भी आकार ले रही है, जिसके अजेंडे पर न सिर्फ जेंडर जस्टिस जैसी बातें हैं, बल्कि पर्यावरण की बेहतरी और पशुओं के प्रति दुर्व्यवहार रोकने जैसी चिंताएं भी हैं।

, जाहिर है, ऐसे भारत की अगुवाई करने वाली राजनीति को भी विशाल हृदय और भविष्योन्मुख होना चाहिए।

 सारे सवालों के जवाब पुराने नैतिक उपदेशों और धर्मग्रंथों में तलाशने वाले लोग इस नए भारत में कुछ देर के लिए मदारी का मजमा जरूर लगा सकते हैं, लेकिन ज्यादा दूर तक इसका साथ नहीं दे सकते।

 इसका नेतृत्व वही कर सकेगा, जिसकी निगाहें इसके सामने मौजूद चुनौतियों पर होंगी।

 जिनकी जड़ें अतीत में नहीं, भविष्य में होंगी, उन्हीं पेड़ों की छांव में यह नया भारत आगे बढ़ेगा।

सौजन्य- – नवभारत टाइम्स।

