सराहनीय प्रयास (दैनिक जागरण)।

झारखंड के विश्वविद्यालयों में नए सिरे से संसाधनों का विकास होगा।

 विश्वविद्यालयों की भूमिका राज्य के विकास में तय की जाएगी।

 इसी अनुरूप विद्यार्थियों को तैयार करने के लिए इन्हें तमाम सुविधाएं प्रदान की जाएगी।

 राज्यपाल सह कुलाधिपति द्रौपदी मुर्मू स्वयं इसे लेकर सक्रिय हैं।

 आदेश दिया गया है कि सभी विश्वविद्यालय खुद को आदर्श मानक पर खरा उतारने की कोशिश करें।

 इस टास्क को निर्धारित समय अवधि में पूरा करना होगा।

 गंभीरता का अंदाजा इसी बात से लगाया जा सकता है कि एक-एक कॉलेजों की मासिक प्रगति रिपोर्ट तलब की गई है।

 इस रिपोर्ट में शिक्षा के विकास को लेकर की गई पहल को शामिल करने को कहा गया है।

 शिक्षकों की कमी झेल रहे कॉलेजों में स्थायी बहाली होने तक कुलाधिपति ने अन्य विश्वविद्यालय से पदस्थापना पर भी हामी भरी है।

 विश्वविद्यालय स्तर पर खेल, सांस्कृतिक गतिविधियों तथा फाइन आर्ट को बढ़ावा देने तथा हर हाल में जर्नल प्रकाशित करने का भी आदेश दिया गया है।

 राज्यपाल ने विद्यार्थियों को प्रोत्साहित करने के उद्देश्य से यह भी निर्णय किया है कि वे हर साल टॉपरों से खुद मुलाकात करेंगी।

 प्रतिभाओं को सम्मानित किया जाएगा।

 विश्वविद्यालय और कॉलेजों के छात्रावासों में रह रहे असामाजिक तत्व तथा गैर एकेडमिक छात्र हटाए जाएंगे।

 सुरक्षा तथा विधि-व्यवस्था की समस्या को देखते हुए पुलिस को इसमें मदद की हिदायत दी गई है।

 शिक्षा को गुणवत्तायुक्त बनाना समय की आवश्यकता है।

 ऐसे में राज्यपाल की पहल एक सराहनीय कदम है।

 राज्य सरकार भी इसी ढर्रे पर काम करना चाहती है।

 व्यवसायिक शिक्षा पर राज्य सरकार का जोर है ताकि विद्यार्थी कौशल व तकनीक से युक्त होकर राज्य के विकास में सीधे भागीदार बनें।

 राज्य में पलायन एक बड़ी समस्या है।

 अगर आर्थिक विकास की दिशा में विद्यार्थियों का योगदान बढ़ेगा तो बड़े पैमाने पर रोजगार के अवसर पैदा होंगे।

 इससे आर्थिक विषमता को काफी हद तक दूर किया जा सकेगा।

 विश्वविद्यालयों में पढ़ाई का माहौल विकसित करने के लिए यह आवश्यक है कि इसे राजनीतिक हस्तक्षेप से दूर रखा जाए।

 प्रबंधन और प्रशासन भी चुस्त होना चाहिए ताकि शिक्षा के मंदिर की उपयोगिता बरकरार रह सके।

 अनावश्यक हस्तक्षेप की वजह से ही विश्वविद्यालय राजनीति का अड्डा बने और पठन-पाठन का माहौल बिगड़ा।

 इस परिस्थिति से उबरने के लिए समेकित पहल की आवश्यकता है।

 अगर इसमें सफलता मिली तो राज्य में शिक्षा की गुणवत्ता बढ़ेगी और इसके सकारात्मक परिणाम भी नजर आएंगे।

 स्थानीय संपादकीय : झारखंड ।

