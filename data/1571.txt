टूटी सड़कें हादसों का सबब (दैनिक जागरण)।

जम्मू संभाग के पहाड़ी जिले किश्तवाड़ के दूरदराज गांव में गुलाबगढ़ में एसयूवी वाहन के गहरी खाई में लुढ़क जाने से सात लोगों की मौत हो जाना गहन चिंता का विषय है।

 यह हादसा गुलाबगढ़ से आगे इश्तियारी मार्ग पर हुआ।

 तेज रफ्तार को फिलहाल दुर्घटना का कारण माना जा रहा है।

 चालक वाहन पर से नियंत्रण खो बैठा और वाहन एक गहरी खाई में जा गिरी।

 विडंबना यह है गुलाबगढ़- इश्तियारी मार्ग काफी खस्ताहाल है।

 दुर्घटना का एक बड़ा कारण यह भी माना जा रहा है।

 इस मार्ग पर पहले भी कई हादसों में लोग अपनी जान गंवा चुके हैं।

 विडंबना यह है कि राज्य के दूर दराज पहाड़ी क्षेत्रों की हालत किसी से छिपी नहीं है।

 राज्य में ओवरलोडिंग व तेज रफ्तार व टूटी फूटी सड़कें मासूम लोगों की जिंदगियां लील रही हैं।

 जम्मू संभाग के दूरदराज के पहाड़ी क्षेत्रों के अलावा बिश्नाह, आरएसपुरा, अखनूर के सीमावर्ती क्षेत्रों के साथ-साथ जम्मू शहर में भी दिन के समय वाहन चालक ओवरलोडिंग कर नियमों की धज्जियां उड़ाते हुए नजर आते हैं लेकिन इस ओर कोई भी ध्यान नहीं देता है।

 विडंबना यह है कि ओवरलोड इन वाहनों को कोई भी ट्रैफिक कर्मी नहीं रोकता और चालक सरेआम यात्रियों की जिंदगी से खिलवाड़ करते रहते हैं।

 दूरदराज के क्षेत्रों में तो ट्रैफिक व्यवस्था नाम की कोई चीज नहीं है।

 इसका एक बड़ा कारण ट्रैफिक विभाग में पनप रहा भ्रष्टïाचार भी है।

 नतीजतन वाहन चालकों को भी यह लगता है कि उन्होंने रुपये देकर कानून को खरीद लिया है।

 ओवरलोडिंग, निर्धारित स्टाप पर वाहनों को न रोकना, मनमर्जी से सवारियां उठाना, तेज गति इन सड़क हादसों का सबब बनती जा रही है।

 यह सही है कि कई बार मशीनरी फेल होने के कारण भी हादसे हो जाते हैं जिन पर इंसान का कोई वश नहीं चलता लेकिन अधिकतर हादसों पर नजर दौड़ाएं तो सड़क नियमों की अवहेलना ही इनकी बढ़ोतरी का कारण है।

 दुख कि बात यह है कि कभी भी ऐसे चालकों के खिलाफ कार्रवाई नहीं होती।

 आंकड़े बताते हैं कि अधिकारियों के इसी रुख के कारण आज राज्य में प्रतिदिन औसतन तीन से चार लोग सड़क हादसे के कारण जिंदगी गंवा देते हैं।

 क्षेत्रीय परिवहन कार्यालय और ट्रैफिक विभाग को चाहिए कि वह हादसों का सबब बन रही ओवरलोडिंग और तेज रफ्तार पर अंकुश लगाने के लिए कड़े कदम उठाए।

 स्थानीय संपादकीय : जम्मू-कश्मीर , सौजन्य – दैनिक जागरण।

