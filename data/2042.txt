अमल में कैसे आएगी स्वास्थ्य नीति।

 (नवभारत टाइम्स)।

बड़ी उम्मीदों के साथ लाई जा रही केंद्र सरकार की हेल्थ पॉलिसी में कहने को तो बड़ी-बड़ी बातें हैं लेकिन इससे देश का स्वास्थ्य ढांचा सुधरने की उम्मीद कम ही है।

 इस नीति के मुताबिक हर भारतवासी स्वास्थ्‍य लाभ का हकदार है, लेकिन शिक्षा के अधिकार की तरह स्वास्थ्य को लोगों का मौलिक अधिकार नहीं बनाया जा सकता।

, सरकार का इरादा स्वास्थ्य पर जीडीपी का 2.5 फीसदी खर्च करने का है।

 अभी यह खर्च जीडीपी का 1.04 प्रतिशत है।

 सरकार का लक्ष्य है कि देश के 80 फीसदी लोगों का इलाज सरकारी अस्पताल में पूरी तरह मुफ्त हो, जिसमें दवा और जांच भी शामिल है।

 हेल्थ पॉलिसी में सभी मरीजों को बीमा का लाभ देने का भी प्रावधान है।

 उन्हें प्राइवेट अस्पताल में भी इलाज करवाने की छूट मिलेगी।

 स्वास्थ्य बीमा योजना के तहत निजी अस्पतालों को ऐसे इलाज के लिए तय रकम दी जाएगी।

 जिला अस्पताल और इससे ऊपर के अस्पतालों को सरकारी नियंत्रण से अलग किया जाएगा और इसे पब्लिक-प्राइवेट पार्टनरशिप में शामिल किया जाएगा।

, भारत जैसे देश में, जहां कुपोषण के कारण पांच साल से कम उम्र के करीब दस लाख बच्चों की हर साल मृत्यु हो जाती हो, हेल्थ सेक्टर में उठाया गया हर कदम अपर्याप्त ही लगता है।

 भारत की चुनौतियों को देखते हुए हेल्थ के लिए जीडीपी की 2.5 फीसदी राशि अब भी बहुत कम है।

 ब्रिक्स देशों में ब्राजील अपनी जीडीपी का 3.8 प्रतिशत, रूस 3.7 प्रतिशत और चीन 3.1 प्रतिशत सार्वजनिक स्वास्थ्य पर खर्च करते हैं।

 फिर भी कहना होगा कि केंद्र सरकार ने एक कदम आगे की ओर जरूर बढ़ाया है।

 लेकिन यहां सिर्फ अच्छे इरादों से काम नहीं चलने वाला।

, असल चुनौती स्वास्थ्य नीति को जमीन पर उतारने की है।

 यह तभी कारगर हो पाएगी जब राज्य सरकारें इसे गंभीरता से लें।

 स्वास्थ्य राज्य का विषय है और राज्य अपनी प्राथमिकता के आधार पर इसका बजट रखते हैं।

 जैसे, यूपी जैसा बड़ा राज्य सबसे कम खर्च हेल्थ पर ही करता है।

 जबकि गोवा, जहां की आबादी उत्तर प्रदेश की आबादी के 1 फीसदी से भी कम है, अपने नागरिकों के स्वास्थ्य पर प्रति व्यक्ति पांच गुना ज्यादा खर्च करता है।

 योजना आयोग के भंग होने के बाद राज्य सरकारों की भूमिका और बढ़ गई है।

केंद्र प्रायोजित योजनाओं में कटौती हुई है और विकास मद का ज्यादा बड़ा हिस्सा राज्यों को हस्तांरित हुआ है।

 जाहिर है, स्वास्थ्य के क्षेत्र में भी बहुत कुछ राज्यों पर निर्भर करता है।

 अगर इस क्षेत्र में आमूल बदलाव करना है तो इसे समवर्ती सूची में लाने पर क्यों नहीं विचार किया जाता।

 स्वास्थ्य में सार्वजनिक क्षेत्र की भूमिका बढ़ाने की जरूरत है, क्योंकि जनता का एक बड़ा तबका निजी क्षेत्र का लाभ लेने की स्थिति में नहीं है।

 आशा है, केंद्र सरकार राज्यों से बेहतर तालमेल बनाकर स्वास्थ्य के मामले में भारत को अभी की फिसड्डी स्थिति से बाहर ले आएगी।

, सौजन्य- नवभारत टाइम्स।

