अब चीन को घेरने की बारी (दैनिक जागरण)।

उम्मीद के मुताबिक भारत एक और अंतरराष्ट्रीय मंच पर ( इस बार अमृतसर में हॉर्ट ऑफ एशिया सम्मेलन में ) पाकिस्तान को अलग-थलग करने में कामयाब रहा।

 इस दो दिवसीय सम्मेलन में एक संयुक्त घोषणापत्र भी जारी हुआ जिसमें आतंकवाद के खात्मे, क्षेत्र में आतंकवादी संगठनों और इनके सुरक्षित ठिकानों को नेस्तनाबूद करने और आतंकी जमातों को मिलने वाले वित्तीय, रणनीतिक और साजोसामान संबंधी सहायता को छिन्न-भिन्न करने के लिए क्षेत्रीय और अंतरराष्ट्रीय सहयोग की अपील की गई।

 अमृतसर घोषणापत्र में कहा गया कि तालिबान, इस्लामिक स्टेट और इसके सहयोगी, हक्कानी नेटवर्क, अलकायदा, लश्कर-ए-तैयबा, जैश-ए-मोहम्मद, तहरीक-ए-तालिबान पाकिस्तान और दूसरे विदेशी आतंकी लड़ाके अफगानिस्तान में हिंसा के लिए जिम्मेदार हैं।

 हालांकि इसमें पाकिस्तान का नाम नहीं लिया गया, लेकिन इशारा उसी की ओर था।

 सम्मेलन में भारत और अफगानिस्तान ने पाकिस्तान पर दबाव बनाने के लिए एक संयुक्त मोर्चा बनाया।

 प्रधानमंत्री नरेंद्र मोदी ने न सिर्फ आतंकवादियों, बल्कि उनको समर्थन, प्रशिक्षण और धन मुहैया कराने वालों के खिलाफ भी कठोर कार्रवाई की मांग की।

 साथ ही यह भी रेखांकित किया कि आतंकवाद और बाहरी ताकतें अफगानिस्तान में शांति, स्थिरता और समृद्धि के लिए सबसे बड़ा खतरा हैं।

 अफगानिस्तान के राष्ट्रपति अशरफ गनी, जिन्होंने कभी पाकिस्तान को घनिष्ठ सहयोगी के तौर पर देखा था, ने भी कड़ा प्रहार किया।

 उन्होंने यह कहकर पाकिस्तान को सीधे-सीधे घेरने की कोशिश की कि उसने उनके देश के खिलाफ अघोषित युद्ध छेड़ रखा है।

 पाकिस्तान के लिए उस समय बड़ी शर्मिंदगी खड़ी हो गई जब उन्होंने अफगानिस्तान के पुनर्निर्माण के लिए पाकिस्तान की 50 करोड़ डॉलर की मदद को लेने से यह कहकर इंकार कर दिया कि इसका बेहतर इस्तेमाल पाकिस्तान अपने यहां के आतंकवादियों को खत्म करने पर कर सकता है।

 पाकिस्तान के प्रधानमंत्री नवाज शरीफ के विदेश मामलों के सलाहकार सरताज अजीज से मुखातिब होते हुए उन्होंने कहा कि जो 50 करोड़ डॉलर आप हमें दे रहे हैं वह पाकिस्तान में अतिवाद के खिलाफ इस्तेमाल किया जा सकता है।

 इन हमलों को झेलने के बाद अजीज के लिए पाकिस्तान का पक्ष रखना मुश्किल काम था।

 फिर भी उन्होंने कहा कि आतंकवाद के लिए किसी एक देश की निंदा करना सबसे आसान है।

 अजीज ने कहा कि सम्मेलन में उनका भाग लेना इस बात का द्योतक है कि पाकिस्तान अफगानिस्तान में स्थायी शांति का हिमायती है।

 अब यह साफ हो गया है कि प्रधानमंत्री नरेंद्र मोदी ने भारत की अफगानिस्तान नीति में आ रहे गंभीर बदलाव की शुरुआत कर दी है।

 सम्मेलन में उन्होंने कहा भी कि अफगानिस्तान दक्षिण एशिया और मध्य एशिया के बीच संपर्क की एक मजबूत कड़ी बन सकता है।

 उन्होंने अफगानिस्तान को एक हब के रूप में विकसित करने का सुझाव दिया।

 जाहिर है, यह पाकिस्तान के लिए एक और बड़े कूटनीतिक झटके की तरह है।

 अब यह भी पूरी तरह स्पष्ट है कि पाकिस्तान को अलग-थलग करने के लिए क्षेत्रीय शक्तियां पहले से ज्यादा एकजुट हैं, लेकिन इसके आधार पर यह निष्कर्ष निकालना अभी जल्दबाजी होगी कि पाकिस्तान के सामने इससे बहुत बड़ी बाधा खड़ी होगी।

 दरअसल चीन अभी पाकिस्तान के पीछे मजबूती के साथ खड़ा है।

 चीन 46 अरब डॉलर लागत वाले अपने चीन-पाकिस्तान आर्थिक कोरिडोर (सीपीइसी) के तहत निर्मित ग्वादर बंदरगाह और कारोबारी मार्ग की सुरक्षा के लिए पाकिस्तान की नौसेना के साथ मिलकर अरब सागर में नौसैनिक जहाज को उतारने की तैयारी कर रहा है।

 यदि यह कार्यक्रम तय योजना के तहत आगे बढ़ा तो पाकिस्तान में चीन की दीर्घकालिक उपस्थिति सुनिश्चित हो जाएगी।

 इससे चीनी नौसेना को पहली बार्र ंहद महासागर और अरब सागर में अपनी मौजूदगी दर्ज कराने का मौका मिल जाएगा।

 हालांकि इसमें कोई आश्चर्य की बात नहीं है।

 चीन एक सोची-समझी रणनीति के तहत क्षेत्र में अपनी मौजूदगी बढ़ा रहा है।

 वहीं पाकिस्तान भी भारत की बढ़ती नौसैनिक ताकत को संतुलित करने के लिए प्रयासरत है।

 चीन की हमेशा से यह मंशा थी कि वह अरब सागर में एक सामरिक धुरी कायम करे और ग्वादर ने उसे यह आकर्षक विकल्प मुहैया कराया है।

 हालांकि कहा जा रहा है कि बलूचिस्तान में बढ़ती मुश्किलों और नई दिल्ली तथा वाशिंगटन के संभावित विरोध के चलते ग्वादर में चीन की भूमिका हमेशा सीमित रहेगी।

 इसके बावजूद चीन ग्वादर में अपनी धमक दर्ज कराने को तैयार है।

 ग्वादर बंदरगाह पाकिस्तान की अक्षमता के कारण सालों से बंद पड़ा था।

 यह उसकी वाणिज्यिक विफलता का जीता जागता सुबूत था, लेकिन चीन की मदद से इसे 2007 में खोला गया था।

 इसके लिए चीन ने शुरू में 20 करोड़ डॉलर फंड मुहैया कराया था।

 हालांकि पूर्व में चीन ने ग्वादर बंदरगाह में अपनी भूमिका के बारे में खुलकर बात नहीं की, लेकिन पाकिस्तान के सत्ता प्रतिष्ठान के कई लोगों ने चीन को वहां सैन्य अड्डा बनाने के लिए खुला आमंत्रण दिया।

 चीन अपनी तेल संबंधी जरूरतों के लिए भी निश्चिंत होना चाहता है।

 उसके 80 प्रतिशत तेल का आयात होर्मुज जलडमरू के रास्ते से होता है।

 वह नहीं चाहता है कि ऊर्जा तक अबाधित पहुंच के लिए उसे अमेरिकी नौसैनिक ताकत पर निर्भर रहना पड़े।

 इसी वजह से चीन फारस की खाड़ी से लेकर दक्षिण चीन सागर तक समुद्री रास्ते के मुख्य बिंदु पर नौसैनिक अड्डा बनाना चाह रहा है।

 इस लक्ष्य को हासिल करने के लिए ग्वादर बंदरगाह उसके लिए सबसे मुफीद है।

 अरब सागर के शीर्ष पर होर्मुज के जलडमरू से 400 किलोमीटर की दूरी पर स्थित यह बंदरगाह चीन के लिए बड़ी ताकत बन सकता है।

 वहीं चीन और पाकिस्तान ग्वादर बंदरगाह से चीन के शिनजियांग प्रांत तक 3000 किलोमीटर लंबा आर्थिक गलियारा बनाने में व्यस्त हैं।

 इसके बन जाने के बाद चीन की सामरिक स्थिति और मजबूत हो जाएगी।

 भारतीय कूटनीति के लिए पाकिस्तान को चीन से अलग करना एक चुनौतीपूर्ण काम होगा, क्योंकि दोनों की मंशा भारत को कई मोर्चों पर असफल करना है।

 आतंकवाद और अतिवाद एक ऐसा ही क्षेत्र है जहां चीन और भारत एक साथ मिलकर काम कर सकते हैं।

 40 देशों वाले हॉर्ट ऑफ एशिया सम्मेलन में पाकिस्तान को पूरी तरह अलग-थलग करने के बाद मोदी सरकार को अब अपनी ऊर्जा चीन को यह बात समझाने में खर्च करनी चाहिए कि यदि पाकिस्तान आतंकवाद के संबंध में अपनी नीति यूं ही जारी रखता है तो दीर्घकाल में चीन के हित भी प्रभावित होंगे।

  लेखक हर्ष वी. पंत, लंदन स्थित किंग्स कॉलेज में अंतरराष्ट्रीय संबंधों के प्रोफेसर हैं , सौजन्य – दैनिक जागरण।

