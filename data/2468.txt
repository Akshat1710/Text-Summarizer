दांव पर जिंदगी (दैनिक जागरण)।

स्वास्थ्य एवं चिकित्सा शिक्षा विभाग के अधीन आने वाले कई प्रमुख अस्पतालों द्वारा दवाई की खरीद के लिए जेएडंके मेडिकल सप्लाई कॉरपोरेशन को ऑर्डर न दिया जाना मरीजों की सेहत से खिलवाड़ जैसा है।

 विडंबना यह है कि दवाई का ऑर्डर दिसंबर माह में देना होता है, लेकिन अस्पताल प्रशासकों के स्वार्थ के कारण दवाई समय पर खरीद न होने का असर गरीब मरीजों पर पड़ना स्वभाविक है।

 सरकार का कॉरपोरेशन को गठित करने का एकमात्र मकसद यह था कि राज्य के विभिन्न अस्पताल अपनी जरूरतों के मुताबिक दवाई का ऑर्डर भेज कर समय पर खरीद कर लें, जिससे की खरीद में पारदर्शिता बनी रहे।

लेकिन कुछ अस्पतालों के प्रशासकों की दवा कंपनियों से कमीशन के लिए साठगांठ ने यह साबित कर दिया है कि अस्पताल प्रबंधन से जुड़े अधिकारियों को लोगों के जान की परवाह तक नहीं है।

 इससे तो अस्पतालों में जीवन रक्षक दवाई की कमी हो जाएगी।

 मार्केट में दवा कंपनियां के वर्चस्व को भी खत्म करने की जरूरत है, क्योंकि कंपनियों की कोशिश रहती है कि उनकी मनमर्जी से अस्पताल दवाएं खरीदें।

 यहां तक कि अस्पताल प्रबंधन के कुछ लोग बाजार से मंहगी दवा खरीद कर सरकार को चूना लगा कर अपना स्वार्थ भी साध रहे हैं।

 ऐसे अधिकारियों व डॉक्टरों की पहचान होनी चाहिए, क्योंकि यह लोगों की जान से जुड़ा मामला है।

 कॉरपोरेशन को भी अपनी कार्यप्रणाली में सुधार लाना होगा।

अधिकारियों को भी लालफीताशाही से ऊपर उठकर अस्पतालों में खरीदी गई दवाई का ब्योरा सरकार को देना चाहिए।

 अगर दोनों तरफ से चुप्पी बनी रही तो इसका खमियाजा मरीजों को भुगतना पड़ेगा।

 दवा की खरीद को पारदर्शी बनाने के लिए कॉरपोरेशन और अस्पताल प्रबंधन के बीच तालमेल बनाने की जरूरत है।

 स्वास्थ्य एवं चिकित्सा विभाग को चाहिए कि जिन अस्पतालों ने दवा खरीद में कोताही बरती है, उनके खिलाफ सख्त कार्रवाई करें।

 जो अस्पताल दवा नहीं खरीद पाए हैं, उनका यह दायित्व बनता है कि अभी से इसकी खरीद कर लें।

 राज्य के अधिकतर अस्पतालों में पहले से ही दवाई की कमी रहती है।

 यहां तक कि जरूरतमंद मरीजों को दवा भी नहीं मिल पाती।

 अगर अस्पतालों में यही हाल रहा तो लोगों का विश्वास उठ जाएगा।

 कोई भी मरीज अस्पताल में इस आस से आता है कि वह स्वस्थ हो जाएगा।

 सरकार को भी सोचना होगा कि किसी के स्वार्थ की खातिर किसी मासूम की जान न जाए।

, सौजन्य- दैनिक जागरण।

