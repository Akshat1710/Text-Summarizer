फायदे वाला फैसला (दैनिक जागरण)।

आखिर राजपुरा- बठिंडा रेल लाइन के दोहरीकरण के फैसले से केंद्र सरकार ने पंजाब के मालवा इलाके की लंबे समय से चली आ रही मांग को पूरा करके बेशक सत्तारूढ़ अकाली-भाजपा गठबंधन को तो फायदा पहुंचाया ही है, लेकिन इसमें कोई दो राय नहीं कि इससे लगभग आधे सूबे को कई मायनों में लाभ होगा।

 पिछले कुछ समय से राज्य सरकार तो ऐसी कई लोकलुभावन घोषणाएं कर रही हैं जिन्हें लेकर यह सवाल उठ रहे हैं कि क्या उन्हें पूरा कर पाना संभव भी है या नहीं।

 इसकी वजह यह है कि या तो उन पर अमल के लिए राज्य के खजाने में पर्याप्त धन नहीं है या फिर सरकार के पास इतना समय।

 इस पर संशय भी है कि क्या वाकई सरकार द्वारा लिए गए फैसलों को अमलीजामा पहनाया जा सकेगा या नहीं।

 लेकिन केंद्र के इस फैसले पर कोई संशय इसलिए नहीं किया जा सकता क्योंकि सरकार का कार्यकाल अभी तीन साल और पड़ा है और इस योजना के लिए धन का प्रावधान भी है।

 प्रधानमंत्री की अध्यक्षता में हुई केंद्रीय मंत्रिसमूह की बैठक में लिए इस फैसले पर अमल की मियाद भी पांच साल रखी गई है।

 यह बड़ा प्रोजक्ट है क्योंकि 172 किलोमीटर लंबी लाइन का दोहरीकरण किया जाना है जिसमें इतना समय तो लगेगा ही।

 एक बार यह कार्य हो गया तो पंजाब ही नहीं, पड़ोसी राज्यों हरियाणा व राजस्थान के लोगों को भी फायदा होगा।

 पंजाब का मालवा जहां कपास से मालामाल है वहीं कैंसर से अभिशप्त भी।

 यही नहीं, उद्योग, ऊर्जा उत्पादन व सामरिक दृष्टि से भी यह इलाका महत्व रखता है।

 अभी यहां सड़क मार्ग से ही सफर ज्यादा होता है।

 इस लाइन के दोहरीकरण से ट्रेनों की संख्या बढ़ने के साथ ही सफर का समय भी कम होगा तो सड़कों का बोझ भी कम होगा।

 बस इंतजार इसका रहेगा कि पांच साल पूरा होते-होते यह लाइन शुरू हो जाए।

 यह केवल चुनावी घोषणा साबित नहीं होनी चाहिए।

 इसके साथ ही रेलवे से संबंधित पंजाब की और मांगों पर भी ध्यान देने की जरूरत है।

 इस केंद्र सरकार ने पंजाब की कई मांगों को माना है और उन पर काम भी शुरू हो गया है, इसलिए उससे अपेक्षा और भी है।

 यह अच्छी बात है कि सरकार ने धूरी व अहमदगढ़ में प्राइवेट फ्रेट कॉरिडोर भी स्थापित करने का फैसला किया है लेकिन इसके साथ ही कोलकाता-अमृतसर फ्रेट कॉरिडोर की मांग पर भी ध्यान देना जरूरी है।

 अगर मांग पर अमल हो जाता है तो पंजाब के उद्योग जगत को काफी फायदा होगा।

 राज्य की एक बड़ी समस्या मानवरहित फाटकों की है जो कि हादसों का कारण साबित होते हैं।

 उम्मीद की जाती है कि आने वाले बजट में रेलवे से संबंधित अन्य मांगों पर भी केंद्र सरकार गौर करेगी, बेशक राज्य में सरकार किसी भी दल की बने।

 स्थानीय संपादकीय : पंजाब , सौजन्य – दैनिक जागरण।

