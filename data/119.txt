बजट का चुनाव (हिन्दुस्तान)।

नई दिल्ली के नॉर्थ ब्लॉक में जिस समय वित्त मंत्रालय के अधिकारी केंद्रीय बजट को अंतिम रूप देने में लगे हैं, बजट चुनावी विवाद में फंस गया है।

 विपक्षी दलों के एक प्रतिनिधमंडल ने चुनाव आयोग से मुलाकात करके मांग की है कि पहली फरवरी को बजट पेश करने की सरकार की तैयारी को रोका जाए।

 वे मानते हैं कि यह आदर्श आचार संहिता का उल्लंघन होगा।

 इसके लिए कई दलों ने राष्ट्रपति को भी चिट्ठी लिखी है।

 कहा जा रहा है कि यह बजट उस समय पेश किया जाएगा, जब देश के पांच राज्यों में चुनाव प्रक्रिया चल रही होगी।

 बजट पेश होने के चंद रोज बाद ही मतदान भी शुरू हो जाएगा।

 इन दलों का डर है कि केंद्र सरकार इस बजट में लोक-लुभावन नीतियों व योजनाओं को इस तरह से पेश कर सकती है, जिससे मतदाताओं को प्रभावित किया जा सके।

 उनकी बात में दम हो सकता है, लेकिन कानूनी रूप से बजट को रोकना किस हद तक संभव हो पाएगा, यह कहना मुश्किल है।

 ज्यादातर विशेषज्ञ यही मान रहे हैं कि राज्यों के चुनाव के लिए केंद्र के बजट को रोकना संभव नहीं है।

 ऐसा कोई उदाहरण नहीं है।

 लोकसभा चुनाव के मामले में यह जरूर होता है कि बजट को पेश किया जाना रोक दिया जाता है, उसकी जगह सिर्फ अंतरिम बजट पेश होता है।

 एक बार जब आम चुनाव की प्रक्रिया खत्म हो जाती है, तो पूर्ण बजट संसद के पटल पर रखा जाता है।

 विपक्षी दल यही परंपरा विधानसभा चुनावों के मामले में भी चाहते हैं।

 इस मामले में जो थोडे़-बहुत उदाहरण हमारे सामने हैं, वे कोई साफ बात नहीं कहते।

 2013-14 में जब कर्नाटक विधानसभा चुनाव हो रहे थे, तब यह मांग की गई थी कि चुनाव को देखते हुए सरकार को जूट का समर्थन मूल्य घोषित करने से रोका जाए।

 लेकिन चुनाव आयोग ने इस मांग को नहीं माना था, क्योंकि कर्नाटक जूट उत्पादन का बड़ा केंद्र नहीं है।

 यूपीए प्रथम में कई राज्यों के चुनाव के दौरान मानव संसाधन मंत्री अर्जुन सिंह ने बयान दिया था कि शिक्षा संस्थानों में अन्य पिछडे़ वर्गों को 27 फीसदी आरक्षण दिया जाएगा।

 इस बयान के लिए अर्जुन सिंह को चुनाव आयोग का कोपभाजन बनना पड़ा था।

, इस बार का बजट केंद्र सरकार के लिए काफी अहम भी है।

 इस बार बजट की पूरी परंपरा को बदला जा रहा है।

 बजट फरवरी के अंतिम दिन पेश होने की बजाय महीने के पहले दिन पेश होगा।

 हमेशा की तरह इस बार रेल बजट अलग से नहीं पेश होगा, बल्कि वह मुख्य बजट का ही एक हिस्सा होगा।

 फिर अगले वित्त वर्ष में ही जीएसटी यानी गुड्स ऐंड सर्विसेज टैक्स की शुरुआत होनी है।

 बजट में उसके लिए भी गुंजाइश बनानी होगी।

 इन सब चीजों को देखते हुए केंद्र सरकार नहीं चाहेगी कि बजट का कार्यक्रम किसी भी तरह से बदला जाए।

, जहां तक लोक-लुभावन नीतियों का मामला है, तो केंद्र सरकार को शायद ऐसी बहुत सी नीतियों की जरूरत इस बार न पड़े, क्योंकि ऐसी बहुत सारी नीतियों की घोषणा तो प्रधानमंत्री ने 31 दिसंबर को राष्ट्र के नाम अपने संदेश में ही कर दी थी।

 उस पर सवाल नहीं उठाए जा सकते, क्योंकि तब कोई चुनावी आचार संहिता लागू नहीं थी।

 हालांकि, विपक्षी दलों ने इस पर आपत्ति उठाते हुए तब यही कहा था कि प्रधानमंत्री ने राष्ट्र के नाम संदेश नहीं दिया, बल्कि एक तरह से मिनी बजट पेश कर दिया है।

 विधानसभा चुनाव से पहले बजट पेश हो या न हो, यह मसला दलगत राजनीति से नहीं तय होने वाला और चुनाव आयोग से उम्मीद बांधना भी शायद कहीं नहीं ले जाएगा।

 ये ऐसे मसले हैं, जिन पर देश में एक आम सहमति बननी चाहिए, लेकिन यह सहमति बनाना ही सबसे कठिन है।

सौजन्य – हिन्दुस्तान।

