आजकल संकटों का संघ बना यूरोप ( प्रो. गुलशन सचदेवा) (पत्रिका)।

यूरोप को कभी जिस उदारता और विविधता के लिए सराहा जाता था, वही अब उसके लिए परेशानी बन गई है।

 सीरिया और मध्यपूर्व से आए शरणार्थियों को प्रवेश देने जैसी उदार नीति से जर्मनी और फ्रांस को ज्यादा नुकसान झेलना पड़ा है।

 आर्थिक संकट से यूरोप निकला भी नहीं था कि अब वह आतंकी हमले झेल रहा है।

वर्ष 1990 से लेकर वर्ष 2008 तक एक जमाना था, जब यूरोप में ‘यूरोपियन एकीकरण’ का प्रोजेक्ट कामयाब तरीके से चला था।

 यूरोपिय संघ के 15 से बढ़कर 28 सदस्य हो गए।

 वर्ष 1999 में पूरे संघ में एकल मुद्रा (सिंगल करंसी) लागू करने में कामयाबी मिली।

 उसके बाद से यूरोपिय संघ को काफी सफल प्रयोग माना जाने लगा था।

 पर अब यह सफलता खोने लगी है।

 पिछले सात-आठ साल से पूरा यूरोप आर्थिक और सामाजिक दिक्कतों से जूझ रहा है।

इसकी शुरुआत हुई ग्रीस में पैदा हुए ऋण संकट से।

 फिर वह स्पेन, आयरलैंड समेत दूसरी अर्थव्यवस्थाओं को भी लपेटे में लेने लगा और बाद में यह यूरोजोन का ही संकट बन गया।

 ऋण संकट से यूरोप जूझ ही रहा था कि इसी बीच यूक्रेन का संकट हावी हो गया।

 गौरतलब है कि 1991 के बाद से यूरोप के सुरक्षा ढांचे को लेकर यूरोपीय संघ की रूस के साथ जो समझ बनी थी, उसमें दरार आ गई।

यूरोप यूक्रेन के साथ आर्थिक संबंध बढ़ाना चाहता था वहीं रूस उसे यूरेशियन इकॉनोमिक यूनियन का हिस्सा बनाना चाहता था।

 ऐसे में यह दिक्कत इतनी बढ़ी कि यूक्रेन का संकट अब तक हल नहीं हो पाया है।

 इस दौरान रूस ने क्रीमिया को अपने साथ ले लिया।

 इससे तनातनी और बढ़ गई।

 इसके बाद जिस तरह यूरोप ने लीबिया और सीरिया में अमरीका के साथ मिलकर जो सैन्य दखल दी, उसका आतंकवाद के रूप में दुष्कर नतीजा आज पूरे यूरोप को भुगतना पड़ रहा है।

सैन्य दखल के बाद यूरोप के करीब मध्यपूर्व में स्थिति बिगड़ गई और वहां से लोगों ने शरणार्थियों के रूप में पलायन शुरू कर दिया।

 वैसे यह कोई पहले दफा नहीं था कि शरणार्थी यूरोप आ रहे हैं।

 युगोस्लाविया युद्ध के बाद भी यूरोप में बड़ी तादाद में शरणार्थी आए थे पर तब नस्लीय समानता होने के कारण उन्हें यूरोप में समाहित होने में दिक्कत नहीं हुई।

 पर पिछले दो साल से सीरिया, अफगानिस्तान, मध्यपूर्व और अफ्रीका से जो शरणार्थी यूरोप आए हैं, आलोचकों का मानना है कि उनमें आईएसआईएस के आतंकवादी भी घुस आए हैं।

इससे यूरोप की सुरक्षा पर बड़ा संकट आ खड़ा हुआ है।

 खासतौर पर मुस्लिम समुदाय के लोगों के साथ आतंकवादियों के यूरोप में प्रवेश की प्रबल आशंका जताई गई है।

 पहले आने वाले शरणार्थी अधिकांशत: पूर्वी यूरोप के ईसाई थे।

 मुस्लिम शरणार्थी और स्थानीय निवासियों में काफी अलगाव है।

 आतंकवादी इसका फायदा भी उठा रहे हैं।

 कई शरणार्थी आतंकवादियों के साथ जुड़ गए हैं।

 सबसे बड़ी समस्या उन स्थानीय युवाओं को पकडऩा है, जो आईएस के ठिकानों पर प्रशिक्षण लेकर आए हैं और हमलों में शामिल हैं या हमला करने की फिराक में हैं।

पिछले 13 महीनों में यूरोप ने आतंकवाद का भयावह चेहरा देखा है।

 नवंबर 2015 में पेरिस में, मार्च 2016 में ब्रसेल्स में, जुलाई में फ्रांस के नेशनल डे पर नीस में, जुलाई में ही नॉर्मेंडी चर्च में हमला हुआ और अब बर्लिन में हमला हुआ है।

 यानी यूरोप में पूर्व में चल रहे आर्थिक-सामाजिक संकट से बड़ा संकट अब सुरक्षा संकट हो गया है।

 वहां अर्थव्यवस्था पहले से खस्ताहाल है।

 यूरोपवासियों को लगता है कि बाहरी लोग नौकरियां छीन रहे हैं और सुरक्षा के लिए चुनौती बन रहे हैं।

ब्रेग्जि़ट ने यूरोप में भी एक नकारात्मक माहौल बना दिया है।

 वहां भी अलग-अलग देशों में जनमत की बात होने लगी है।

 इसलिए यूरोप की राजनीति में भी दक्षिण पंथ हावी होने लगा है।

 जर्मनी में इस साल हुए उपचुनावों में दक्षिणपंथी पार्टी हावी रही।

 पोलैंड, हंगरी, नीदरलैंडस और ऑस्ट्रिया में राष्ट्रवादी दक्षिणपंथी दल जनता में पकड़ बना रहे हैं।

 यूरोप की राजनीति में अगले साल तीन मुख्य चुनाव – फ्रांस, जर्मनी और नीदरलैंडस- होने हैं।

मौजूदा परिप्रेक्ष्य में तो यही संभावना लग रही है कि दक्षिण पंथियों को लोगों का समर्थन मिलेगा।

 खासतौर पर फ्रांस में, क्योंकि वहां नेशनल फ्रंट की नेता मरिन ले पेन डोनाल्ड ट्रंप की तर्ज पर आगे बढ़ रही हैं।

 मरिन यूरोप संघ की भावना के खिलाफ हैं इसलिए यदि नेशनल फ्रंट जीता तो ब्रिटेन की तरह फ्रांस में भी जनमत संग्रह देखने को मिल सकता है।

 ब्रिटेन यूरोप का सदस्य जरूर था पर वह कई मायनों में इससे दूर रहा पर फ्रांस तो यूरोपिय संघ का केंद्र बिंदु रहा है।

 मौजूदा संकटों का ही नतीजा है कि वहां राष्ट्रवादी नेता हावी हो रहे हैं।

एंजेला मर्केल जैसे पुराने नेताओं की शरणार्थियों के प्रवेश की उदारवादी नीतियां कठघरे में है।

 यूरोप को कभी जिस उदारता और विविधता के लिए सराहा जाता था, वही अब उसके लिए परेशानी बन गई है।

 इन उदार नीतियों का जर्मनी और फ्रांस को ज्यादा नुकसान झेलना पड़ा है।

 बहरहाल, अभी यूरोप का भविष्य काफी अनिश्चित है।

 रूस के साथ उसका तनाव बढ़ा है।

डोनाल्ड ट्रंप के आने के बाद अमरीका की यूरोप के प्रति सुरक्षा नीति और सहयोग में बदलाव दिख सकता है।

 यूरोप पर न सिर्फ आर्थिक हालत ठीक करने का दबाव है बल्कि अपनी सुरक्षा खुद के बूते मजबूत करने की जिम्मेदारी भी।

 यानी चुनौतियां बहुत हैं, अब यूरोपिय संघ इससे निकल पाएगा या टूट जाएगा, यह आने वाले वक्त में तय होना है।

, सौजन्य – पत्रिका।

