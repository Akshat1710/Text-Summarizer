पावरकॉम की जंग (दैनिक जारगण)।

आखिर पंजाब स्टेट पॉवर कारपोरेशन लिमिटेड (पावरकॉम) ने बिजली बिल न अदा करने वाले सरकारी दफ्तरों व ऊंची पहुंच वालों को नकेलना शुरू कर ही दिया।

 मतदान के बाद, नई सरकार बनने तक के इस समय को उसने कार्रवाई के लिए सही माना।

 रसूखदारों व सरकारी विभागों पर हाथ डालना किसी सरकारी उपक्रम के लिए ही कितना कठिन होता है, यह समझा जा सकता है।

 स्थिति इतनी विकट है कि सरकारी विभागों, घरेलू, औद्योगिक, कृषि व अन्य इकाइयों पर पावरकॉम की1118 करोड़ से अधिक की देनदारी है।

 यह हालत बाड़ द्वारा ही खेत को खाने जैसी है कि सरकारी विभागों ने ही 720 करोड़ दबाए हुए हैं।

डिफाल्टरों में डीसी दफ्तर व नगर निगम कार्यालय तक हैं।

 सरकार ने अगर गंभीरता दिखाई होती तो आज यह नौबत न होती।

 सच तो यह है कि मुख्यमंत्री के गृह जिले मुक्तसर में ही पावरकॉम के 125 करोड़ रुपये बकाया हैं।

 विडंबना है कि अपना पैसा लेने के लिए पावरकॉम को कानूनी प्रक्रिया तक से गुजरना पड़ रहा है जो कि लंबी चलती है।

 नतीजतन बकाया का बोझ बढ़ता ही गया है।

 अब पावरकॉम ने 2.50 लाख से अधिक डिफाल्टरों के कनेक्शन काटने के आदेश जारी किए हैं।

 लेकिन इससे ही बात नहीं बनने वाली है।

 इतने डिफाल्टरों से करीब 188 करोड़ के बकाये की ही वसूली होनी है।

 अदालतों के अलावा विवाद निवारण कमेटी के पास भी कई केस हैं।

 कुलमिलाकर पावरकॉम को अपना ही बकाया लेने के लिए जंग लड़नी पड़ रही है।

ऐसा लगता है कि बिजली-पानी जैसी सुविधाओं को कुछ लोगों ने ‘मुफ्त का चंदन, घिस मेरे भैया’ की तर्ज पर बस इस्तेमाल करते जाने और उसके बिल की अदायगी पर ध्यान न देने की प्रवृत्ति ही बना ली है।

 यह बिल्कुल ठीक नहीं है और अब अगर पावरकॉम को मजबूरी में सख्त कदम उठाने पड़ रहे हैं तो इसका स्वागत किया जाना चाहिए।

 वह चाहे वाटर वर्क्‍स की बिजली काटने का फैसला हो या जेल, नगर निगम अथवा किसी और कार्यालय के कनेक्शन बंद करने का।

 इसके विरोध की कोई वजह नहीं होनी चाहिए।

(स्थानीय संपादकीय पंजाब), सौजन्य- दैनिक जागरण।

