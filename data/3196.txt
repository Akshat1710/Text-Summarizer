गुजरात का संदेश (अमर उजाला )।

मई, 2014 के लोकसभा चुनाव के करीब डेढ़ वर्ष बाद हुए गुजरात के नगर निकायों और पंचायतों के चुनावों के नतीजे भाजपा के लिए कड़ा संदेश लेकर आए हैं।

 बेशक भाजपा ने छहों महानगरपालिकाओं और 56 में से 42 नगरपालिकाओं में जीत दर्ज की है, लेकिन दूसरी ओर 31 में से 23 जिला पंचायतों और 230 तालुका पंचायतों में से आधे से अधिक में जीत दर्ज कर कांग्रेस ने प्रदेश की चुनावी राजनीति में तकरीबन एक दशक से भी लंबे समय के बाद वापसी की है।

 सच तो यह है कि 2001 में नरेंद्र मोदी के राज्य की कमान संभालने के बाद से भाजपा को इस राज्य में किसी भी चुनाव में कभी ऐसा झटका नहीं लगा।

 हालत यह है कि प्रधानमंत्री मोदी के गृह जिले मेहसाणा तक में भाजपा को पराजय का मुंह देखना पड़ा है।

, हालांकि इन नतीजों को यदि शहरी और ग्रामीण आधार पर बांटकर देखें, तो साफ है कि भाजपा की शहरी इलाकों में पकड़ अब भी मजबूत है।

 इससे कोई इन्कार नहीं कर सकता कि हार्दिक पटेल की अगुआई में पिछले कई महीनों से आरक्षण के लिए जारी पाटीदार आंदोलन का खामियाजा भाजपा को उठाना पड़ा है।

 मगर सिर्फ पाटीदार आंदोलन ही भाजपा के इस प्रदर्शन की अकेली वजह नहीं है।

 वास्तव में मोदी की उत्तराधिकारी के रूप में मुख्यमंत्री आनंदीबेन पटेल न तो प्रशासनिक और न ही राजनीतिक तौर पर सफल साबित हुई हैं।

, पाटीदार आंदोलन के दौरान ही उनकी अक्षमता उजागर हो गई थी और अब हो सकता है कि पार्टी के भीतर उन्हें बदलने की मांग तेज हो जाए।

 वास्तव में यह भाजपा के लिए खतरे की घंटी है, क्योंकि गुजरात में 2017 में विधानसभा चुनाव होने हैं।

 लोकसभा चुनाव में उसे राज्य में कुल 59.1 फीसदी वोट मिले थे, जो इस चुनाव में घटकर 44 फीसदी रह गए।

 वहीं कांग्रेस को 52 फीसदी वोट मिले हैं।

 मतों के इस अंतर के बावजूद स्थानीय निकायों के चुनावों को प्रधानमंत्री मोदी की छवि से सीधे जोड़कर नहीं देखा जा सकता।

 इसके बावजूद भाजपा का अभेद्य किला माने जाने वाले गुजरात में पार्टी के वोटों में गिरावट पार्टी के रणनीतिकारों के लिए चिंता का कारण होगी, क्योंकि इसी वर्ष पार्टी को दिल्ली और बिहार विधानसभा चुनावों में पराजय झेलनी पड़ी है।

,  , सौजन्य :- अमर उजाला,4.12.2015।

