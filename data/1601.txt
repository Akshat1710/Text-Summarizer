मुनाफे से ‘मुनाफाखोरी’ (बिजनेस स्टैंडर्ड)।

सरकार ने वस्तु एवं सेवा कर (जीएसटी) से संबंधित कानूनों का संशोधित मसौदा जारी कर दिया है और अब जीएसटी परिषद की बैठक में इस पर चर्चा की जाएगी।

 उम्मीद है कि बैठक में इस मसौदे को अंतिम रूप दे दिया जाएगा जिसके बाद इसे विधेयक की शक्ल में अगले सप्ताह संसद के पटल पर रखने का रास्ता साफ हो जाएगा।

 जीएसटी कानून को 1 अप्रैल, 2017 से देश में नई अप्रत्यक्ष कर प्रणाली के रूप में लागू करने की तैयारी है।

 मसौदा कानून का एक अहम प्रावधान प्रतिभूतियों को वस्तुओं के दायरे से बाहर रखने से संबंधित है।

 पहले के मसौदों में प्रतिभूतियों को वस्तुओं की श्रेणी में ही रखने की बात थी जिस पर यह चिंता जताई गई थी कि इससे प्रतिभूतियों पर भी जीएसटी दर लागू होगी।

 अगर ऐसा होता तो पूंजी बाजार में हंगामा मच जाता क्योंकि प्रतिभूतियों की खरीद पर लगने वाले शुल्क के अलावा उस पर जीएसटी कर भी लगता तो यह काफी असंगत होता।

 इस मसले पर स्पष्टीकरण आने से प्रतिभूति कारोबार को बड़ी राहत मिली है।

 विशेष आर्थिक क्षेत्रों (एसईजेड) में भेजे जाने वाले उत्पादों पर कर नहीं लगने के प्रस्ताव की भी प्रशंसा होनी चाहिए।

 इससे देश भर में स्थापित 200 से भी अधिक एसईजेड में सक्रिय इकाइयों को कारोबार में आसानी होगी।

 इसके बगैर इन इकाइयों को वस्तुओं एवं सेवाओं की आपूर्ति करने वालों को चुकाए गए कर के रिफंड की सुविधा नहीं मिल पाती।

जीएसटी कानूनों के मसौदे में एक ऐसा प्रावधान है जो सिद्धांत और व्यवहार दोनों स्तरों पर समस्या पैदा कर सकता है।

 मसौदे में मुनाफाखोरी पर रोक संबंधी नया प्रावधान किया गया है ताकि व्यापार और उद्योग जगत कर दरों में कटौती होने पर उसका लाभ सीधे उपभोक्ताओं तक पहुंचा सके।

 इसमें एक मुनाफाखोरी निरोधक प्राधिकरण के गठन की भी बात है।

 इससे सरकार की वह दोषपूर्ण सोच सामने आती है जिसमें एक और नया ढांचा बनाने के प्रति अनुराग साफ झलकता है।

 संभव है कि नया प्राधिकरण कारोबारी लेनदेन पर नजर रखेगा और अगर उसे मुनाफाखोरी की आशंका हुई तो वह बीच में भी दखल देगा।

इस प्रस्ताव में कई खामियां हैं।

 इसमें लाभ को मुनाफाखोरी से अलग करने की चुनौतियों और कठिनाइयों को नजरअंदाज किया गया है।

 कहीं पर भी इसका जिक्र नहीं है कि कोई कारोबार कब लाभ की स्थिति से मुनाफाखोरी में तब्दील हो जाएगा।

 अगर किसी अधिकारी को मुनाफाखोरी की स्थिति सुनिश्चित करने का दायित्व सौंपा जाता है तो इंस्पेक्टर राज की वापसी और कारोबारियों के उत्पीडऩ का डर पैदा होने लगेगा।

 ऐसा होने पर कारोबारी के पास मौजूद ‘अतिरिक्त’ लाभ उपभोक्ताओं तक पहुंचने की संभावना भी बेहद कम हो जाएगी।

 मुनाफाखोरी की व्याख्या के बारे में अधिकारियों को विवेकाधीन शक्तियां मिलने से भ्रष्टाचार फिर फलने-फूलने लगेगा।

यह काफी विडंबनापूर्ण है कि न्यूनतम सरकार और अधिकतम शासन के वादे के साथ आई सरकार ने इस तरह के प्राधिकरण के गठन का प्रस्ताव रखा है।

 इसके पीछे की सोच ही उदारीकरण के दौर के पहले वाली है।

 इसके पहले 1989 में भी एक समृद्धि कोष बनाया गया था जिसमें कारोबारियों को शुल्कों में कटौती से होने वाले लाभ को रखना था।

 लेकिन कुछ समय बाद ही नीति-निर्माताओं को आभास हो गया कि यह काफी अव्यावहारिक है लिहाजा उसे चुपचाप खत्म कर दिया गया।

 मुनाफाखोरी निरोधक प्राधिकरण भी इसी तरह का अव्यावहारिक विचार है।

 इसके जरिये कारोबारियों के उत्पीडऩ की गहरी आशंका है।

 प्रस्तावित जीएसटी ढांचा कई कर दरों के चलते पहले से ही कमजोर होता दिख रहा है।

 इसके अलावा कर छूट के मामले में निर्णय-निर्माण के स्तर पर अधिक विवेकाधिकार की जरूरत पड़ेगी और उससे नए विवाद जन्म लेंगे।

 प्राधिकरण के गठन के विचार को जल्द से जल्द तिलांजलि दे देनी चाहिए।

, सौजन्य – बिजनेस स्टैंडर्ड।

