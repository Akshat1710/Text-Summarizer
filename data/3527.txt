माननीयों की पेंशन (दैनिक ट्रिब्यून)।

गरीब देश के अमीर रहनुमा।

वाकई यह लोकतंत्र में राजशाही से ठाठ ही हैं कि कोई एक बार सांसद-विधायक बन जाये और ताउम्र पेंशन का हकदार बन जाये।

 उस पर तुर्रा ये कि उसके बाद उसके आश्रित मसलन पत्नी, नाबालिग बच्चे व तलाकशुदा पुत्री भी उसके हकदार हो जायें।

 इतना ही नहीं, ताउम्र जीवन साथी के साथ वातानुकूलित यात्रा का सुख।

 यदि सांसद से पूर्व विधायक रहे तो दोहरी पेंशन।

 अंडमान निकोबार और लक्षद्वीप की हवाई या जलमार्ग से मुफ्त यात्रा।

 साथ मुफ्त चिकित्सा सुविधा व चार लाख तक के लोन की सुविधा रियायती दर पर भी।

 इन सुविधाओं के बावजूद संसद की समिति ने मासिक पेंशन 20 हजार से 35 हजार प्रतिमाह करने की सिफारिश की है।

 साथ पांच साल से अधिक सदस्य रहने पर वार्षिक अतिरिक्त पेंशन 1500 से दो हजार करने का सुझाव दिया गया है।

 लोकशाही का सुख भोग रहे माननीयों के हक के सवाल को लोकप्रहरी एनजीओ ने जनहित याचिका के जारिये सुप्रीम कोर्ट में उठाया।

 अदालत ने गौर किया और पूछ लिया कि क्या पूर्व जनप्रतिनिधियों को पेंशन देना करदाताओं पर बोझ तो नहीं है।

शीर्ष अदालत ने इस मामले में केंद्र सरकार, चुनाव आयोग, लोकसभा व राज्यसभा के महासचिव को नोटिस जारी करके जवाब मांगा है।

 जाहिर सी बात है कि एक देश में दो तरह के कानून नहीं हो सकते।

 कोई दो तरह की पेंशन का हकदार नहीं हो सकता।

 वैसे भी सरकार ने वर्ष 2004 से रक्षा मंत्रालय को छोड़कर सभी केंद्रीय कर्मचारियों की अनिवार्य पेंशन समाप्त कर दी है।

 अब उन्हें पेंशन के लिये सेवाकाल में अंशदान देना होता है।

 ऐसा अंशदान माननीय नहीं करते।

 वैसे राज्यपालों को भी आजीवन पेंशन नहीं मिलती।

 क्या वे नैतिक रूप से इन सुविधाओं के हकदार हैं।

 इससे उन लोगों को इन सुविधाओं की कीमत चुकानी पड़ती है, जिनके वे कभी भी प्रतिनिधि नहीं रहे।

 यह तथ्य किसी से छिपा नहीं है कि विभिन्न सदनों में करोड़पति जनप्रतिनिधियों की संख्या अप्रत्याशित रूप से बढ़ी है।

 तिस पर उनकी संपत्ति दिन दुगनी रात चौगुनी दर से बढ़ती जाती है।

 हकीकत यह है कि आजादी के बाद के दशकों में ईमानदार जनप्रतिनिधियों ने गुरबत की जिंदगी जी थी।

 मगर जब हालात बदले हैं तो पेंशन निर्धारण का आधार तार्किक और न्यायसंगत होना चाहिए।

सौजन्य- दैनिक ट्रिब्यून।

