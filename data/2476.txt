विकास का इंजन(अमर उजाला)।

रेल मंत्री सुरेश प्रभु द्वारा यात्री किराये और माल भाड़े में वृद्धि नहीं करना तो अपेक्षित था ही, क्योंकि बजट से पहले ही उन्होंने इसमें बदलाव कर दिए थे।

 मगर उन्होंने कुछ चुनिंदा ट्रेनें शुरू करने के अलावा और कोई नई ट्रेन शुरू नहीं करने की घोषणा कर एक तरह से रेलवे को क्षेत्रीय राजनीति के दबाव से उबार लिया है।

 रेल मंत्रालय की जिम्मेदारी संभालने के बाद से सुरेश प्रभु यात्री सुविधाओं और रेलवे की माली हालत को सुधारने की बात करते आए हैं, जिसका असर उनके बजट में साफ देखा जा सकता है।

 मसलन, मुसाफिरों को पसंद के भोजन से लेकर एसएमएस के जरिये कोच में स्वच्छता, 400 से अधिक स्टेशनों पर वाई फाई, पानी और मोबाइल फोन चार्ज करने की सुविधा से युक्त सामान्य श्रेणी के अंत्योदय कोच की घोषणाएं देखी जा सकती हैं।

 इसके अलावा उन्होंने सात मिशन की भी बात की है, जिनमें एक्सप्रेस ट्रेनों की गति औसत 25 किमी प्रति घंटे बढ़ाने और मालगाड़ी की गति दोगुनी करने का लक्ष्य रखा है।

 ये ऐसी घोषणाएं हैं, जिन पर अमल के लिए रेलवे परिचालन को सुधारने की जरूरत होगी।

 मगर जहां तक रेलवे के ढांचे को मजबूत करने की बात है, तो वह एक बड़ा काम है, जिसके लिए 2020 तक इंतजार करना पड़ेगा, जैसा कि रेल मंत्री ने तब तक काफी कुछ बदल डालने का लक्ष्य रखा है, जिसमें दो फ्रेट कॉरिडोर और दो लोकोमोटिव फैक्टरी का निर्माण शामिल हैं।

 दो और चीजों का जिक्र जरूर किया जाना चाहिए, पहला है महिला सुरक्षा, जिसके लिए चौबीस घंटे हेल्पलाइन की घोषणा की गई है और दूसरा है कुलियों को अब सहायक कहा जाएगा।

 वास्तव में रेलवे आर्थिक विकास का इंजन बन सकता है, जैसा कि रेल मंत्री ने कहा है कि रेलवे में निवेश किए जाने वाले एक रुपये में अर्थव्यवस्था में पांच रुपये जोड़ने की क्षमता है, लेकिन चिंता की बात यह है कि बजट में नए संसाधन जुटाने के ठोस उपाय नहीं दिखते।

 ऐसे में पांच वर्ष में 8.5 लाख करोड़ रुपये खर्च किए जाने का लक्ष्य पहाड़ जैसा लगता है, खासकर इसलिए, क्योंकि रेलवे का ऑपरेशन रेशियो अब भी 92 फीसदी है और अभी उस पर सातवें वेतन आयोग का बोझ भी पड़ने वाला है।

 यह देखना वाकई दिलचस्प होगा कि प्रभु अपनी रेल को इस बोझ से कैसे उबारते हैं।

कुछ चुनिंदा ट्रेनें शुरू करने के अलावा और कोई नई ट्रेन शुरू नहीं करने की घोषणा कर रेल मंत्री ने एक तरह से रेलवे को क्षेत्रीय राजनीति के दबाव से उबार लिया है।

,  , सौजन्य: अमर उजाला, 26.02.2016।

