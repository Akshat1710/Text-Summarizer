सहेजना होगा पानी (दैनिक जागरण)।

पानी अनमोल है, जल ही जीवन है, पानी की एक-एक बूंद कीमती है, जैसे नारे लुभाते तो हैं, लेकिन लोग पानी का प्रयोग करते समय शायद इसे भूल जाते हैं।

 प्रकृति को गतिमान बनाने के लिए सब से प्रमुख कारक जल ही है और अगर यह न हो तो प्रकृति की कल्पना भी नहीं की जा सकती।

 प्रकृति के बिना मानव जीवन भी संभव नहीं है।

 इसलिए अगर प्रकृति व मानव को बचाना है तो तो पानी को भी बचाना होगा।

 पहाड़ी प्रदेश हिमाचल पर कुदरत ने खूब मेहर बख्शी है, लेकिन संसाधनों के दुरुपयोग के कारण लोगों ने अपनी मुश्किलें खुद ही बढ़ाई हैं।

 मौसम कोई भी हो, प्रदेश में पीने के पानी की किल्लत आम हो गई है।

 राजधानी शिमला में पानी की राशनिंग करनी पड़ रही है।

 प्रदेश के कई गांवों में निर्बाध जलापूर्ति तक नहीं हो पा रही।

 प्राकृतिक संसाधनों के अंधाधुंध प्रयोग का ही नतीजा है कि कुदरती जलस्नोतों का अस्तित्व खत्म होता जा रहा है।

 कभी पानी से भरी नजर आने वाली नदियों व खड्डों के जलस्तर में काफी कमी दर्ज की जा रही है।

 कई खड्डें तो सूख चुकी हैं, लेकिन लोगों को इसकी चिंता नहीं है।

 तभी तो पानी का प्रयोग करते समय उसके मूल्य की परवाह नहीं की जाती।

प्रदेश में पानी की किल्लत का सामना न करना पड़े, इसके लिए जरूरी है कि इसे सहेज कर रखा जाए।

 लोगों को पानी का सदुपयोग करने की आदत डालनी चाहिए।

 देखने में आता है कि कई जगह पाइपें फटी होती हैं, जिनसे पानी व्यर्थ बहता रहता है।

 कई घरों में पानी की टंकियों में से पानी व्यर्थ बहता है।

 इस प्रकार की समस्याओं को तत्काल दूर किया जाना चाहिए ताकि व्यर्थ बहने वाला पानी किसी जरूरतमंद के काम आ सके।

 कई लोग पेयजल को भवन निर्माण कार्यो में इस्तेमाल करते हैं जो गलत है।

 सिंचाई एवं जनस्वास्थ्य विभाग को लगातार निरीक्षण कर ऐसे लोगों के खिलाफ कार्रवाई करनी चाहिए।

 उन लोगों पर भी शिकंजा कसा जाना चाहिए जो पेयजल पाइपों में गैरकानूनी तरीके से टुल्लू पंप लगाकर नियमों की अवहेलना करते हैं।

 सबसे जरूरी है कि लोग कथनी और करनी में अंतर न रखें।

 संकल्प लें कि पानी को बर्बाद नहीं होने देंगे।

 यदि हर व्यक्ति जागरूक होगा तभी जल संरक्षण की दिशा में सकारात्मक पहल हो सकेगी।

(स्थानीय संपादकीय : हिमाचल ), सौजन्य – दैनिक जागरण।

