मोदी के 18 महीने  (बिजनेस स्टेंडर्ड )।

नरेंद्र मोदी एक वर्ष पहले मुंबई के शिवाजी पार्क में एक रैली को संबोधित करते हुए इस बात पर नाराज हुए थे कि उनसे शुरुआती छह महीने के कार्यकाल का हिसाब वे लोग मांग रहे हैं जो देश पर 60 साल राज कर चुके।

 लेकिन अब 18 महीने के कार्यकाल के बाद मोदी ने अपने काम का विस्तृत ब्योरा देना शुरू कर दिया है।

 उन्होंने दिल्ली में आयोजित आर्थिक सम्मेलन, क्वालालंपुर में आसियान कारोबार शिखर बैठक और अन्य जगहों पर ऐसा किया।

 यह कितना अच्छा या बुरा रहा।

 अर्थव्यवस्था पहले के मुकाबले अधिक स्थिर है।

, मुद्रास्फीति कम है, राजकोषीय और चालू खाते का घाटा कम हुआ है और विदेशी मुद्रा भंडार में इजाफा हुआ है (हालांकि विदेशी ऋण भी बढ़ा है)।

 इनमें से कई बातों के लिए तेल कीमतों में गिरावट जिम्मेदार है लेकिन सरकार को इस बात का श्रेय मिलना चाहिए कि उसने अवसर का लाभ उठाकर डीजल कीमतों को नियंत्रणमुक्त किया और नया कार्बन कर लगाया।

 जीडीपी के आंकड़े बेहतर हैं लेकिन अन्य आंकड़े उनका समर्थन नहीं करते।

 ऋण में वृद्घि, विदेशी व्यापार, माल ढुलाई, कंपनियों का प्रदर्शन और औद्योगिक उत्पादन आदि ऐसे ही क्षेत्र हैं।

 जबकि कृषि क्षेत्र को लगातार सूखों से निपटना पड़ रहा है।

 अप्रत्यक्ष कर संग्रह में सुधार हुआ है लेकिन क्या केवल एक क्षेत्र में सुधार शेष की भरपाई करेगा।

 बुनियादी ढांचा संबंधी गतिरोधों को दूर करने के लिए कई कदम उठाए गए हैं: कोयला नीलामी, बिजली वितरण कंपनी को राहत पैकेज, राजमार्ग परियोजनाओं को मंजूरी, ईंधन की कमी से लंबित बिजली परियोजनाओं को गति, दूरसंचार कंपनियों के लिए और अधिक स्पेक्ट्रम आवंटन और शहरी नवीकरण योजना।

 समस्या यह है कि जिन सुधारों और हलों की घोषणा की गई है वे आधे अधूरे हैं।

, पर्याप्त स्पेक्ट्रम की पेशकश नहीं की गई।

 जबकि कुछ प्रयास उम्मीद के मुताबिक सफल नहीं हो सके।

 बिजली परियोजनाओं के लिए कोयला नीलामी इसका उदाहरण है।

 खासतौर पर बैंकिंग क्षेत्र को आर्थिक पैकेज देना अब कोई हल नहीं प्रतीत होता।

 क्योंकि इस वर्ष सितंबर तक फंसे हुए कर्ज की मात्रा 27 फीसदी बढ़ गई है।

 बदलाव लाने में सक्षम परियोजनाओं में किस्सा जरूरी कदमों और सीमित सफलता का ही है।

 अगर राहुल गांधी ठीक से तैयारी करके गए होते तो वे बेंगलूरू के स्कूल में छात्रों से बात करते हुए बता सकते थे कि स्वच्छ भारत योजना का पैसा कई राज्यों में पूरी तरह खर्च ही नहीं हो सका।

 इस वर्ष जो एक करोड़ शौचालय बनाए गए उनमें से आधों का इस्तेमाल ही नहीं हो रहा।

 सर्वोच्च न्यायालय को गंगा की सफाई पर धीमी गति के लिए सरकार की खिंचाई करनी पड़ी।

 जन धन योजना के तहत 19 करोड़ बैंक खाते खुले हैं लेकिन प्रत्यक्ष नकदी हस्तांतरण की योजना उस अनुपात में नहीं सफल हो सकी है।

, नवीकरणीय ऊर्जा क्षमता विकसित करने के लिए महत्त्वाकांक्षी योजना के चलते सौर ऊर्जा की कीमतों में उल्लेखनीय कमी आई है जबकि क्षमता निर्माण की गति में तेज इजाफा हुआ है।

 लेकिन वर्ष की पहली छमाही में पूरे वर्ष के लिए तय लक्ष्यों का बमुश्किल एक तिहाई ही पूरा हो सका है।

 मेक इन इंडिया की बात करें तो विदेशी निवेश के नियमों को उदार बनाने की घोषणा करके इसका समर्थन किया गया और कारोबारी सुगमता में सुधार की दिशा में भी कुछ शुरुआती प्रगति हुई है।

 लेकिन प्रमुख बड़ी परियोजनाएं यानी दो फ्रेट कॉरिडोर और दिल्ली-मुंबई औद्योगिक कॉरिडोर, अभी भी शुरुआती चरण में ही हैं।

 फ्रेट कॉरिडोर को वर्ष 2019 में पूरा होना है जबकि विशाल औद्योगिक कॉरिडोर का पहला चरण अभी भूमि हस्तांतरण और निविदा जारी करने के स्तर पर है।

 किसानों को सॉइल कार्ड जारी करने की एक अहम ग्रामीण परियोजना के बारे में जानकारी है कि वह लक्ष्य से पीछे रह गई।

 संक्षेप में कहें तो सरकार ने शुरुआती कदम उठा दिए हैं।

 उनमें से कुछ अच्छे हैं और कुछ अच्छे नहीं भी हैं।

 जबकि कुछ मामलों में धीमापन भी बरता गया है।

 वस्तु एवं सेवा कर संसद में अटका हुआ है।

 भूमि और श्रम जैसे उत्पादन से जुड़े कारकों को लेकर पूरा प्रयास नहीं किया गया है।

 वहीं प्रशासनिक सुधार के क्षेत्र में भी शायद ही कुछ किया गया है।

 यह उम्मीद करना उचित ही है कि वर्ष 2016 में गति और तेज होगी लेकिन मोदी के दावे के अनुरूप ढांचागत और संस्थागत सुधार देखने को नहीं मिले हैं।

 अब तक जो कुछ हुआ है उसके आधार पर नया कारोबारी माहौल बनने की बात नहीं कही जा सकती।

,  , सौजन्य :-बिजनेस स्टेंडर्ड   ,30.11.2015, टी. एन. नाइनन।

