पिघले अब पीर पर्वत सी (दैनिक ट्रिब्यून)।

क्षमा शर्मा।

कहा जा रहा है कि उत्तर प्रदेश के चुनाव में मुसलमान महिलाओं ने भाजपा को वोट दिया।

 उन्होंने इस बारे में किसी को बताया भी नहीं।

 इसका कारण बताया जा रहा है कि चूंकि केंद्र सरकार ने तीन तलाक के बारे में सख्त स्टैंड ले रखा है, इसलिए ये महिलाएं उन्हें वोट देने आईं।

 प्रधानमंत्री ने एक सभा में इस बारे में कहा भी था कि परंपराओं का हवाला देकर मुसलमान औरतों का जीवन तीन तलाक के नाम पर बर्बाद नहीं किया जा सकता।

सच तो यह है कि तीन तलाक के मुद्दे पर वर्षों से बातें होती रही हैं।

 एक तरह से जीवन भर किसी मुसलमान औरत के सिर पर इसकी तलवार लटकी रहती है।

 लेकिन सरकारें वोट न मिलने के डर से इस मुद्दे पर आंखें मूंदें रही हैं।

 वर्षों पहले राष्ट्रीय महिला आयोग के लिए सईदा हमीद ने मुसलमान औरतों की स्थिति पर एक रिपोर्ट तैयार की थी-वायस आफ द वायसलेस।

 इसमें देश भर की मुसलमान औरतों से बात की गई थी।

 इसे पढ़कर उनकी दारुण अवस्था का ही नहीं, उनकी असहायता का पता चलता था।

 वे बहुत गरीब थीं।

 बदहाल थीं।

 बीमार और अशिक्षित थीं।

 बहुत-सी बेरोजगार भी थीं।

 पति के तलाक कहकर छोड़ जाने के बाद बाल-बच्चों को पालने के लिए मजबूर थीं।

 लेकिन इस रिपोर्ट का भी हश्र वैसा ही हुआ जैसा कि अन्य ऐसी किसी रिपोर्ट का होता है।

एक बार मशहूर अभिनेत्री शबाना आजमी ने कहा था कि सरकारें हम जैसे उदारवादी मुसलमानों की जगह अकसर कट्टरपंथी मुसलमानों की सुनती हैं।

 अब जब सरकार ने इस बारे में सोचना शुरू किया तो फिर वही हो-हल्ला मचने लगा।

 हालत तो यह हो गई कि कई वामपंथी भी तीन तलाक को महिलाओं के लिए अच्छा बताने लगे।

 वर्षों से पुरुषों ने इस प्रथा का इस्तेमाल अपने बहुत से पाप छिपाने में किया है।

 महिला संगठन इस बात का विरोध करते रहे हैं कि अकसर दूसरा विवाह करने के लिए पुरुष अपना धर्म भी बदल लेते हैं।

तीन तलाक के पक्ष में बोलने वाले धर्मगुरु कभी महिलाओं का पक्ष नहीं लेते।

 यही नहीं, उनका साथ कमाल फारुकी जैसे पढ़े- लिखे लोग भी देते हैं।

 कमाल फारुकी ने एक टीवी बहस में कहा था कि आज औरतें तीन तलाक के खात्मे की बातें कर रही हैं, कल वे जायदाद में भी हिस्सा मांगेंगी।

 कमाल से कोई पूछे कि अगर औरतें तीन तलाक का विरोध करें और जायदाद में हिस्सा मांगें तो क्या गलत है।

औरतों की किसी भी मांग को किसी धर्म के विरुद्ध कैसे माना जा सकता है और तलाक भी किन मसलों पर कि कभी खाना ठीक से गर्म नहीं किया, सिर नहीं ढका, बीमार रहती है, लड़का पैदा नहीं कर सकी, या बच्चे नहीं हुए, पति को कोई और पसंद आ गई और सर्वोपरि दहेज नहीं मिला।

 मुसलमानों में भी दहेज बहुत बढ़ गया है।

 जबकि इस्लाम में इसकी मनाही है।

 तीन तलाक के समर्थक कभी इस बढ़ते दहेज का विरोध नहीं करते।

 मगर वे कभी चिट्ठी से, कभी मोबाइल से, कभी जबानी ही तीन तलाक कहकर बीवी-बच्चों से पिंड छुड़ाने और आजाद होकर कोई और विवाह करने को जायज मानते हैं।

पिछले कुछ सालों से मुस्लिम महिला आंदोलन तीन तलाक के खिलाफ अभियान चला रहा है।

 इसकी नेता जकिया सोमन हैं।

 इस संगठन ने देश भर से पचास हजार हस्ताक्षर कराके राष्ट्रीय महिला आयोग को भी दिए हैं।

 जकिया सोमन का कहना है कि औरतें सिर्फ तीन तलाक के खात्मे की ही नहीं, निकाह हलाला के खात्मे की भी मांग कर रही हैं।

 इसके अनुसार यदि कोई औरत अपने पूर्व पति से दोबारा विवाह करना चाहे तो पहले उसे किसी और से विवाह करना पड़ता है।

 तब कहीं वह अपने पूर्व पति से विवाह कर सकती है।

 मगर धर्म गुरु अकसर उनका साथ नहीं देते।

 वे धर्म पर खतरे का डर दिखाकर औरतों को तमाम मुसीबतें भुगतने के लिए अकेला ही छोड़ देते हैं।

उत्तराखंड की सायरा के कारण यह मामला इतना आगे बढ़ा।

 सायरा का कहना है कि पंद्रह साल से वह अपने पति की ज्यादतियां सह रही थी।

 सायरा उच्च शिक्षित है।

 उसका कहना है कि पढ़ा-लिखा होना उसके कोई काम नहीं आया।

 अब देखिए सायरा तो न्याय पाने की बाट जोह रही है।

 उधर उसके पति के पक्ष में धर्म का नाम लेकर न जाने कौन-कौन खड़ा हो गया है।

 यहां तक कि वे दल जो अपने को सेक्यूलरिज्म का चैम्पियन समझते हैं, वे भी चुप्पी साध गए हैं।

वोट तो चाहिए, मगर यथास्थिति में बदलाव नहीं चाहिए।

 मुसलमान औरतों का जीवन कैसे कटे, यह वे जानें।

 इन दलों को इससे क्या।

 जबकि इनमें से बहुत से दलों की नेता औरतें ही हैं।

 वे बड़े-बड़े पदों पर शायद आंखें मूंदकर बैठी हैं।

 तीन तलाक सम्बंधी मामला उच्चतम न्यायालय में है।

 उम्मीद की जानी चाहिए कि मुसलमान औरतों को संविधान द्वारा दिए गए अधिकार मिलेंगे।

सौजन्य- दैनिक ट्रिब्यून।

