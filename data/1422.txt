नियुक्तियों से दूर होगी असुरक्षा (दैनिक ट्रिब्यून)।

पंजाब और गोवा विधानसभा के लिये मतदान संपन्न हो चुका है जबकि उत्तर प्रदेश, उत्तराखंड और मणिपुर में अभी यह होना है।

 मतदाताओं को लुभाने के लिये वैसे तो राजनीतिक दलों ने बड़े- बड़े वादे किये हैं, लेकिन किसी ने जनता को शीघ्र न्याय दिलाने की व्यवस्था सुनिश्चित करने और जनता, विशेषकर महिलाओं को समुचित सुरक्षा मुहैया कराने के लिये न्यायिक अधिकारियों और पुलिस बल की संख्या बढ़ाने या इन महकमों में रिक्तियों को भरने का वायदा नहीं किया है।

स्थिति की गंभीरता का अनुमान इसी से लगाया जा सकता है कि इन विषयों पर सरकारों की उदासीनता के कारण न्यायपालिका को ही ऐसे मामलों में हस्तक्षेप करना पड़ रहा है।

 इसके बावजूद राज्य सरकारों का रवैया ढुलमुल ही है।

 सवाल यह है कि सीधे जनता से जुड़े इन विषयों के बारे में सत्तारूढ़ दल या गठबंधन और तमाम राजनीतिक दल सार्वजनिक रूप से क्यों नहीं बोलते और इनसे जुड़ी समस्याओं को हल करने का वायदा जनता से क्यों नहीं करते।

राज्यों में अधीनस्थ न्यायपालिका में अदालतों के लिये पर्याप्त कक्ष उपलब्ध नहीं हैं तो दूसरी ओर, इनके लिये न्यायिक अधिकारियों और इनमें कार्यरत कर्मचारियों के पद बड़ी संख्या में रिक्त हैं।

 एक अनुमान के अनुसार अधीनस्थ न्यायपालिका में न्यायाधीशों और न्यायिक अधिकारियों के पांच हजार से अधिक पद रिक्त हैं जबकि इनमें कर्मचारियों के 41 हजार से ज्यादा पद रिक्त हैं।

 देश के विभिन्न राज्यों की अधीनस्थ अदालतों में लंबित मुकदमों की संख्या बढ़ती जा रही है लेकिन राज्य सरकारें इनसे निपटने के लिये न्यायाधीशों और न्यायिक अधिकारियों के रिक्त पदों पर नियुक्तियां करने में ढिलाई बरत रही हैं।

कमोबेश, पुलिस महकमे का भी यही हाल है।

 बताते हैं कि राज्यों में पुलिस के विभिन्न स्तर पर करीब साढ़े पांच लाख पद रिक्त हैं।

 इनमें संभवतः सबसे कम करीब पांच हजार पद दिल्ली में रिक्त हैं।

 राज्यों में निरंतर चिंताजनक बनी कानून व्यवस्था की स्थिति और आन्दोलनों के दौरान सार्वजनिक तथा निजी संपत्ति को हो रहे नुकसानों के मद्देनजर अब उच्चतम न्यायालय ने एक जनहित याचिका पर इसका संज्ञान लिया है।

 शीर्ष अदालत के एक वकील द्वारा 2013 में पुलिस महकमे में बड़े पैमाने पर रिक्तियों के संदर्भ में दायर याचिका पर शीर्ष अदालत ने राज्य सरकारों से जवाब मांगे थे लेकिन अधिकांश ने अभी तक इसे गंभीरता से नहीं लिया।

 परंतु, देश के प्रधान न्यायाधीश जगदीश सिंह खेहर ने स्पष्ट कर दिया है कि सरकारों को जनहित से जुड़े मुद्दों पर तत्परता से न्यायालय को जवाब देना ही होगा।

राज्यों में पुलिस बल में बड़े पैमाने पर पद रिक्त होने की वजह से पुलिस बल पर बढ़ रहे काम के बोझ और कानून व्यवस्था बनाये रखने में आ रही दिक्कतों पर शीर्ष अदालत ने भी गहरी चिंता व्यक्त की है।

 शीर्ष अदालत ने राज्यों के गृह सचिवों को वस्तुस्थिति के साथ हलफनामे पर विस्तृत विवरण उपलब्ध कराने का निर्देश दिया है।

 न्यायालय का मानना है कि इन रिक्तियों की वजह से इस समय पुलिस पर काम का बहुत अधिक दबाव है।

 यदि पुलिस बल में रिक्त पदों पर भर्तियां कर दी जायें तो कानून व्यवस्था बनाने में आ रही तमाम मुश्किलों का समाधान हो सकता है।

 पुलिस बल के संदर्भ में एक और बिन्दु है जिस पर ध्यान देने की आवश्यकता है और वह है समाज में रुतबा दिखाने के लिये तमाम लोगों को मिली सुरक्षा व्यवस्था।

 इतना तो निश्चित है कि सरकारों को इन हलफनामों में यह भी बताना पड़ेगा कि उसकी कितनी पुलिस कितने नेताओं को सुरक्षा प्रदान करने के काम में लगी है और इसका आकलन किस आधार पर किया गया है।

देखा गया है कि सत्ता में पहुंच रखने वाले लोग असुरक्षा की दुहाई देकर पुलिस की सुरक्षा हासिल करने में सफल हो जाते हैं जबकि बलात्कार, महिलाओं के प्रति यौन हिंसा, छीनाझपटी और सार्वजनिक संपत्ति को नुकसान पहुंचाने जैसे अपराधों की बढ़ती संख्या से जनता खुद को असुरिक्षत महसूस करती है।

 एक दिलचस्प तथ्य यह भी है कि पुलिस सुधारों के बारे में उत्तर प्रदेश के पूर्व पुलिस महानिदेशक प्रकाश सिंह की याचिका पर उच्चतम न्यायालय ने सितंबर 2006 में केन्द्र और राज्य सरकारों को कई निर्देश दिये थे।

 पहले तो राज्य सरकारों ने इन्हें टालने का प्रयास किया परंतु न्यायालय का कड़ा रुख देखकर इनमें से कुछ निर्देशों पर बेमन से अमल किया।

अच्छा हो यदि चुनाव के दौरान राजनीतिक दल लुभाने वाले वायदे करने की बजाय जनता को त्वरित न्याय दिलाने और उसमें सुरक्षा का भाव पैदा करने के लिये अधीनस्थ अदालतों और पुलिस में रिक्त पदों पर एक निश्चित अवधि के भीतर नियुक्तियां करने का आश्वासन दें और सत्ता में आने पर इन वायदों को पूरा करके जनता का विश्वास जीत लें।

, – अनूप भटनागर।

सौजन्य- दैनिक ट्रिब्यून।

