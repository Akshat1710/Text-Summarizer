मायावती की टिप्पणी में जनभावना भी, राजनीति भी (दैनिक भास्कर)।

बसपा सुप्रीमो मायावती ने पांच सौ और हजार के नोट वापस लेने के सरकार के फैसले को आर्थिक आपातकाल की संज्ञा देकर अगर अपने आहत राजनीतिक हितों को अभिव्यक्ति किया है तो साथ ही उस जनभावना को भी व्यक्त किया है, जिसे परेशान जनता सिर्फ सह रही है और कह नहीं पा रही है।

 इसलिए मायावती की टिप्पणी के जवाब में उमा भारती की जवाबी टिप्पणी में आंशिक सच्चाई है कि बहनजी अपने नोटों की माला छुपा नहीं पा रही हैं।

यह सही है कि मायावती ने अपने जन्मदिन पर लाखों रुपए की नोटों की माला पहनकर फूहड़ प्रदर्शन किया था, लेकिन उसी के साथ यह सवाल भी उठता है कि प्रधानमंत्री नरेंद्र मोदी ने गणतंत्र दिवस पर मोदी-मोदी लिखा हुआ दस लाख का सूट पहनकर कौन-सी सादगी का परिचय दिया था।

 निश्चिततौर पर मायावती की टिप्पणी उनकी राजनीतिक शैली पर हुई चोट से निकली है, जहां टिकट देने के लिए नोटों की थैली आवश्यक बताई जाती है।

 नोट वापस लेने को काले धन पर सर्जिकल स्ट्राइक बताने वाले अमित शाह को भी अगर मायावती भक्तिभावना से भरा हुआ नेता बता रही हैं तो इसके पीछे भी राजनीतिक प्रतिद्वंद्विता ही है।

 दो राय नहीं कि चुनाव से ठीक पहले केंद्र सरकार ने यह फैसला लेकर विरोधी दलों को राजनीतिक और आर्थिक रूप से भी पंगु करना चाहा है।

 अगर वह परेशानी बिल्कुल आम आदमी की न होती तो दलितों की नेता मायावती को बयान देने के लिए मजबूर न होना पड़ता।

 यह नहीं भूलना चाहिए कि 2016 में एक हजार के नोट वापस लेने की यह कार्रवाई 1978 में जनता पार्टी की सरकार द्वारा हुई कार्रवाई से इस मायने में अलग है कि तब एक हजार के नोट बिरले लोगों के पास होते थे, लेकिन आज वह नोट किसान, मजदूर, रेहड़ी पटरी वाले, छोटे व्यापारी और दलित, सवर्ण सभी के पास हैं।

भारतीय समाज आज भी बैंकों के मुकाबले अपने घर में नकदी रखकर बचत करने में ज्यादा विश्वास करता है।

 ऐसे में सरकार की तरफ से अचानक उठाए गए इस कदम से उसे काफी परेशानी उठानी पड़ रही है।

 वह कारोबार और कमाई करने जाए या बैंक की लाइन में खड़ा होकर नोट बदलवाए।

 इसलिए मायावती का यह बयान उस गरीब आदमी के हितों के अनुकूल है जो काले धन पर स्ट्राइक में खामख्वाह जख्मी हो गया है।

 ऐसे में सरकार और उसके प्रतिनिधियों को बहनजी का मजाक उड़ाने की बजाय उनकी चिंताएं दूर करनी चाहिए।

सौजन्य – दैनिक भास्कर, 12-11-2016।

