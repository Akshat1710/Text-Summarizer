अशांत परिसर से आगे (हिन्दुस्तान)।

दिल्ली यूनिवर्सिटी के रामजस कॉलेज के एक सेमिनार में जेएनयू के छात्र उमर खालिद को बुलाए जाने और विद्यार्थी परिषद द्वारा उसके विरोध से शुरू हुआ विवाद अप्रिय रूप लेता जा रहा है।

 बात छात्रों और छात्र संगठनों के मतभेद और सैद्धांतिक विरोध तक सीमित रहती तो और बात थी, लेकिन यह मामला जिस तरह से स्त्री विरोधी, अशोभन-अशालीन व्यवहार में तब्दील होता गया है, वह चिंता का विषय है।

 छात्र राजनीति में तीखे मतभेद और प्रतिवाद आम बात है।

 वाम और दक्षिणपंथी छात्र संगठनों के बीच उग्र वैचारिक प्रतिरोध और प्रतिवाद होते रहे हैं।

 लेकिन ये मतभेद वैचारिकता की जमीन पर होते थे और प्राय: अशालीन होते नहीं दिखते थे।

 ये मतभेद निजी संबंधों और सरोकारों में भी बाधक नहीं बनते थे।

 जेएनयू और दिल्ली विश्वविद्यालय तो इस वैचारिक मतभेद और बहस की मिसाल हुआ करते थे।

 लेकिन पिछले कुछ सालों में तस्वीर बदली है।

 हाल के दिनों में तो असहिष्णुता इस हद तक बढ़ी कि चीजें जानलेवा होती दिखाई दी हैं।

 ताजा मामला इसी कड़ी का विस्तार मात्र है।

, यह वह समय है, जब संक्रमण और असहिष्णुता के दौर में मजबूती से खड़ी एक लड़की के साहस और धैर्य की तारीफ की जानी चाहिए थी।

 परिसर में कुछ भी हो रहा हो, लेकिन सोशल मीडिया पर जो कुछ हो रहा है या दिख रहा है, वह सिर्फ और सिर्फ अप्रिय और अशालीन ही कहा जाएगा।

 गुरमेहर कौर का दोष सिर्फ इतना है कि उन्होंने वैचारिक असहमति के कारण एक छात्र गुट के विरोध में सोशल मीडिया पर अभियान चलाया।

 लेकिन नतीजे में उन्हें जिस तरह का दुष्परिणाम भुगतने की चेतावनी और धमकी दी जाने लगी और मामले को राष्ट्रपे्रम से जोड़ा जाने लगा, वह हतप्रभ करने वाला है।

 हमारे परिसरों में अभिव्यक्ति की आजादी और वैचारिक आदान-प्रदान बहुत बड़ा सवाल है।

 ये परिसर नए विचारों-नए लोगों से मिलने-मिलाने और स्वस्थ वैचारिक टकराव का उदाहरण रहे हैं।

 जिस दिन परिसर की यह आजादी खत्म हो जाएगी, मान लेना चाहिए कि लोकतंत्र की नींव कमजोर हो जाएगी।

 हमें सोचना होगा कि विचार शून्य व व्यक्तित्व शून्य परिसर बनाकर हम कैसी पीढ़ी तैयार करेंगे।

, दुर्भाग्य है कि हमारे शैक्षिक परिसरों से शुरू होने वाले वाद-विवाद अब बहुत तेजी से सियासी रूप लेने लगते हैं।

 हैदराबाद विश्वविद्यालय हो, दिल्ली विश्वविद्यालय का मामला हो या फिल्म ऐंड टेलीविजन इंस्टीट्यूट का विवाद।

 इन्हें राजनीतिक रंग मिलते देर नहीं लगती।

 रामजस कॉलेज की गुरमेहर कौर के प्रतिवाद को भी न सिर्फ ऐसा ही राजनीतिक रंग दिया गया, बल्कि इस विवाद को निजी हमले का रूप भी दे दिया गया।

 इस मामले में राजनीतिक लोगों और सेलिब्रिटीज की ओर से आई कतिपय टिप्पणियों ने भी निराश किया है।

, संक्रमण की इस घड़ी में भी जब वह सीधे हमले का शिकार हो रही है, तब उसके धैर्य की तारीफ होनी चाहिए।

 गुरमेहर ने बहुत धैर्य और शालीनता से कहा है- वह नहीं समझ पा रही कि लोग उसके अभियान से इतना क्यों नाराज हो गए कि उसे और उसकी सहेलियों को बलात्कार तक की धमकी दी जा रही है।

 राष्ट्र विरोधी बताया जा रहा है।

 वह भी उस लड़की को, जिसके पिता सेना में थे और कारगिल युद्ध में दुश्मनों से लड़ते हुए शहीद हुए थे।

 उसके फेसबुक प्रोफाइल में लगे फोटो में लिखा है कि,‘मैं तंग सोच की सियासी विचारधारा को अपने कैंपस और अधिकारों का अपहरण नहीं करने दूंगी।

’ कहना न होगा कि परिसर के ऐसे बीजों को नफरत की नहीं, उम्दा खाद-पानी की दरकार है, ताकि हमारे परिसर सही अर्थों में लोकतंत्र की नर्सरी में तब्दील हो सकें।

, सौजन्य- हिन्दुस्तान।

