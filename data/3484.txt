प्रदूषण का जहर (दैनिक जागरण)।

पर्यावरण में जिस तरह प्रदूषण का जहर घुल रहा है उससे जीवन पर खासा असर पड़ रहा है।

 ऐसे समय में प्रदेश उच्च न्यायालय की चिंता भी जायज है।

 प्रदेश में प्रदूषण की प्रमुख वजह उद्योगों से निकलने वाले पद्धार्थो का सही निस्तारण न होना अधिक माना जाता है।

 इतने नियम और कायदे-कानून होने के बाद भी इस पर रोक नहीं लग पा रही है।

 यही कारण है कि प्रदेश के सबसे बड़े औद्योगिक क्षेत्र बद्दी में बढ़ रहे पर्यावरण प्रदूषण के बाद प्रदेश के उच्च न्यायालय को हस्तक्षेप करना पड़ा है।

 प्रदेश हाईकोर्ट ने सोलन जिले के औद्योगिक क्षेत्र बद्दी में बढ़ते प्रदूषण पर चिंता जताते हुए पर्यावरण, विज्ञान एवं तकनीकी विभाग के प्रधान सचिव को दो सप्ताह के भीतर रिपोर्ट पेश करने का आदेश दिया है।

 कोर्ट ने मामले से जुड़े अन्य पक्षकारों को भी रिपोर्ट पर्यावरण सचिव को सौंपने के आदेश भी दिए हैं ताकि कोर्ट के समक्ष संयुक्त रिपोर्ट पेश हो।

 कोर्ट ने उन्हें बद्दी में बिगड़ते पर्यावरण प्रदूषण पर अंकुश लगाने के लिए संबंधित विभागों से चर्चा करने के आदेश दिए हैं।

 यहां औद्योगिक इकाइयों से निकलने वाले गंदे पानी का सही ढंग से उपचार न होने से क्षेत्र में प्रदूषण की मात्र लगातार बढ़ रही है।

 करीब 60 करोड़ की लागत से इस क्षेत्र में कॉमन एफ्लुएंट ट्रीटमेंट प्लांट स्थापित किया गया है, लेकिन इसका दोहन सही तरीके से नहीं हो पा रहा है।

 ट्रीटमेंट प्लांट की क्षमता 250 लाख लीटर प्रतिदिन गंदे पानी का उपचार करने की है जबकि इसमें 110 लाख लीटर प्रतिदिन गंदा पानी ही उपचारित किया जा रहा है।

 यह चिंता का विषय है कि लोगों को पेयजल की सप्लाई होने वाली नदी लगातार प्रदूषित हो रही है।

 तमाम कोशिशों के बावजूद बढ़ते प्रदूषण पर अंकुश नहीं लग पाना बताता है कि व्यवस्था में कहीं छेद है।

 अगर व्यवस्था दुरुस्त हो तो ऐसे मामलों पर अंकुश लगना तय है।

 यह भी चिंताजनक है कि सरकारी स्तर पर प्रदूषण को रोकने की बात तो कही जाती है, लेकिन प्रशासनिक स्तर पर गंभीरता कई बार नजर नहीं आती।

 अगर नियमों का सही ढंग से पाल किया जाए तो अदालत को इस तरह हस्तक्षेप नहीं करना पड़ेगा।

 जरूरी है कि नियमों का पालन न करने वाले उद्योगों पर सख्त कार्रवाई की जाए, ताकि इस तरह कोई नदी मैली न हो।

 लोगों को स्वच्छ पेयजल के साथ-साथ स्वच्छ सांस लेने का भी हक है।

सौजन्य- दैनिक जागरण।

